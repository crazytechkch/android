<?xml version="1.0" encoding="UTF-8"?>
<es>
<text date='01-01-2014'><date>Januari 1, Rabu</date><script><i>Keinginan tabiat manusia nyata.—Gal. 5:19.</i></script><desc>Bagaimanakah “keinginan tabiat manusia” merosakkan perpaduan? (Gal. 5:19-21) <i>Perbuatan cabul</i> akan merosakkan hubungan seseorang dengan Yehuwa dan sidang. Perzinaan memisahkan anak daripada ibu bapa dan menghancurkan hubungan suami dan isteri. <i>Perbuatan lucah</i> ialah amalan najis yang menjauhkan seseorang daripada Tuhan dan orang yang mengasihinya. Seseorang perlu bersih secara rohani dan jasmani, barulah dia boleh menikmati hubungan akrab dengan Tuhan. <i>Sikap tidak tahu malu</i> menunjukkan bahawa seseorang langsung tidak menghormati hukum Tuhan. Perbuatan lain yang didorong oleh “keinginan tabiat manusia” juga dapat menjejaskan hubungan kita dengan Tuhan dan sesama manusia. Yehuwa membenci perbuatan sedemikian. Kita masing-masing harus bertanya, “Sejauh mana usaha saya ‘untuk hidup damai supaya kesatuan yang diberikan oleh daya aktif Tuhan tetap terpelihara’? (Ef. 4:3) Semasa masalah timbul, adakah saya mengumumkan rasa kesal saya kepada orang ramai kerana ingin mendapatkan sokongan?” <a><i>w12</i> 15/7 4:8, 9</a></desc></text>
<text date='02-01-2014'><date>Januari 2, Khamis</date><script><i>Tidak seorang pun mengenal Bapa kecuali Anak serta mereka yang diberitahukan oleh Anak tentang Bapa.—Luk. 10:22.</i></script><desc>Hampir semua orang dari pelbagai kepercayaan pernah berfikir tentang kewujudan Tuhan. Namun, apabila mereka tidak mendapat jawapan yang memuaskan, ramai tidak lagi mencari Tuhan. Syaitan telah “menjadikan fikiran mereka tertutup.” (2 Kor. 4:4) Itulah sebabnya kebanyakan orang berasa keliru dan tidak mengetahui kebenaran tentang Bapa, iaitu Pencipta alam semesta! (Yes. 45:18) Namun, orang perlu mempelajari kebenaran tentang Tuhan. Hal ini penting kerana hanya mereka yang “berseru kepada [Yehuwa]” akan diselamatkan. (Rm. 10:13) Untuk berseru kepada Tuhan, seseorang perlu mengenal-Nya. Yesus Kristus telah membantu para pengikutnya mengenal Bapa. <a><i>w12</i> 15/4 1:2, 3</a></desc></text>
<text date='03-01-2014'><date>Januari 3, Jumaat</date><script><i>Jika seorang isteri meninggalkan suaminya, dia harus tetap tidak bersuami, atau dia kembali kepada suaminya.—1 Kor. 7:11.</i></script><desc>Apakah keadaan yang mungkin mengizinkan seorang isteri untuk meninggalkan suaminya? Ada yang memilih untuk berpisah kerana suami mereka sengaja enggan menyara keluarga. Yang lain pula berbuat demikian kerana mengalami penderaan fizikal yang teruk atau langsung tidak dapat menyembah Yehuwa. Keputusan untuk berpisah merupakan keputusan peribadi. Namun, seorang Kristian harus berdoa dan berfikir tentang keadaannya secara jujur. Seorang Kristian yang temannya tidak seiman patut berikhtiar untuk mengukuhkan ikatan perkahwinannya. Tetapi, dia tidak perlu berasa bersalah jika temannya yang tidak seiman mahu meninggalkannya. Paulus menulis, ‘Jika seorang yang bukan Kristian ingin meninggalkan isteri atau suaminya yang Kristian, biarlah dia berbuat demikian. Dalam hal yang demikian, suami atau isteri yang Kristian itu bebas membuat pilihan, tetapi Tuhan mahu kamu hidup damai.’—1 Kor. 7:15, <i>ABB</i>. <a><i>w12</i> 15/5 2:13-15</a>, <a>17</a></desc></text>
<text date='04-01-2014'><date>Januari 4, Sabtu</date><script>[<i>Daya aktif</i>] <i>Tuhan menguasai orang semasa mereka menyampaikan perkhabaran yang datang daripada Tuhan.—2 Ptr. 1:21.</i></script><desc>Selama 1,610 tahun, iaitu sejak 1513 SM sehingga 98 M, kira-kira 40 orang telah menulis Bible. Perkataan “dikuasai” dalam bahasa Yunani juga bererti dibawa atau diangkat dari satu tempat ke tempat lain dan boleh diterjemahkan sebagai digerakkan, didorong, atau mengizinkan diri untuk digerakkan. Kisah 27:15 menggunakan perkataan ini untuk menggambarkan bagaimana sebuah kapal digerakkan, atau dipandu oleh angin untuk mengikut haluan yang tertentu. Jadi, ungkapan ‘dikuasai Roh [daya aktif] Tuhan’ bermaksud bahawa Yehuwa telah berkomunikasi, mendorong, dan membimbing para nabi dan penulis Bible dengan menggunakan daya aktif-Nya. Mereka tidak menulis pendapat sendiri, tetapi menulis buah fikiran Tuhan. Ada kalanya, nabi atau penulis Bible tidak memahami sepenuhnya apa yang ditulis oleh mereka. (Dan. 12:8, 9) Ya, ‘semua yang tertulis di dalam Alkitab diilhami oleh Tuhan’ dan bebas daripada pandangan manusia.—2 Tim. 3:16. <a><i>w12</i> 15/6 4:3</a></desc></text>
<text date='05-01-2014'><date>Januari 5, Ahad</date><script><i>Kekhuatiran tentang hidup dan keinginan untuk hidup mewah membantutkan perkhabaran itu sehingga tidak berbuah.—Mat. 13:22.</i></script><desc>Satu faktor yang boleh membantutkan kerohanian seseorang ialah <i>“kekhuatiran tentang hidup.”</i> Pada “hari-hari terakhir” ini, terdapat banyak perkara yang boleh membuat anda bimbang. (2 Tim. 3:1) Oleh sebab kos hidup dan pengangguran semakin meningkat, anda mungkin risau tentang masa depan dan bahkan tertanya-tanya, “Adakah saya mempunyai wang yang cukup selepas bersara?” Pemikiran sedemikian menggerakkan sesetengah orang untuk mengejar kekayaan kerana mereka berasa bahawa wang menjamin masa depan yang baik. Faktor kedua ialah <i>“keinginan untuk hidup mewah.”</i> Keinginan ini berserta kekhuatiran hidup boleh “mencekik” firman Tuhan. Bible mengaku bahawa wang memang berguna. (Pkh. 7:12) Tetapi, kita tidak patut mengejar kekayaan. Ramai mendapati bahawa semakin keras mereka berusaha untuk menjadi kaya, mereka semakin terjerat dalam cinta akan kebendaan. Ada yang bahkan menjadi hamba kepada harta milik mereka.—Mat. 6:24. <a><i>w12</i> 15/8 4:3-5</a></desc></text>
<text date='06-01-2014'><date>Januari 6, Isnin</date><script><i>Hamba itu pergi berniaga, lalu mendapat keuntungan sebanyak lima ribu keping wang emas.—Mat. 25:16.</i></script><desc>Walaupun kaum terurap tahu tahun 1914 sangat istimewa, mereka tidak tahu secara tepat apa yang akan berlaku. Seorang saudara berkata, “Ada dalam kalangan kami yang betul-betul sangka kami akan terus naik ke syurga pada minggu pertama bulan Oktober [1914].” Bayangkan kehampaan yang dirasai oleh saudara saudari kita apabila akhir tidak tiba pada masa yang dijangkakan! Tambahan lagi, mereka terpaksa berdepan dengan tentangan semasa Perang Dunia I. Kerja penyebaran hampir berhenti sepenuhnya, dan kaum terurap seolah-olah terlena. Tetapi mereka dikejutkan dari tidur pada tahun 1919, iaitu semasa Yesus datang untuk memantau Rumah Rohani Tuhan. Ada yang gagal memenuhi syarat Yesus dan tidak lagi berpeluang untuk bekerja baginya. Tetapi, kebanyakan daripada kaum terurap sangat setia dan berhasrat untuk melaksanakan kerja yang diberikan Yesus, bahkan pada masa perang. <a><i>w12</i> 15/9 4:11, 12</a></desc></text>
<text date='07-01-2014'><date>Januari 7, Selasa</date><script><i>Raja Manasye sangat berdosa terhadap Yehuwa.—2 Taw. 33:6.</i></script><desc>Manasye telah menjadi raja Yehuda kira-kira 360 tahun selepas Daud mula memerintah. Pemerintahannya yang menjangkau 55 tahun sarat dengan perbuatan buruk dan mengundang kemurkaan Yehuwa. Akhirnya, Manasye telah ditangkap lalu dipenjarakan di Babilon. Di sana,dia “merendahkan diri” dan “berdoa memohon pertolongan-Nya.” (2 Taw. 33:12, 13) Apakah reaksi Yehuwa selepas mendengar doa Manasye? ‘Tuhan mengabulkan doa Raja Manasye.’ Seperti Daud, Manasye sedar betapa teruk dosanya lalu bertaubat. Maka, Yehuwa mengampuni Manasye dan memulihkan kedudukannya sebagai raja Yerusalem. Hasilnya, ‘Raja Manasye yakin bahawa Yehuwa itu Tuhan.’ (2 Taw. 33:13) Kisah Manasye menunjukkan bahawa Tuhan kita berbelas kasihan dan sudi mengampuni orang yang benar-benar bertaubat. Tidakkah hal ini melegakan hati kita? <a><i>w12</i> 15/11 4:11-13</a></desc></text>
<text date='08-01-2014'><date>Januari 8, Rabu</date><script><i>Aku tidak berdusta.—Gal. 1:20.</i></script><desc>Ada masanya, Paulus perlu bersumpah untuk membuktikan bahawa dia bercakap benar. Semasa sesetengah orang di sidang Korintus mendakwa bahawa Paulus tidak boleh dipercayai, Paulus menulis, ‘Demi Tuhan yang dapat dipercayai, janjiku kepada kamu bukanlah “Ya” dan “Tidak.”’ (2 Kor. 1:18, <i>ABB</i>) Pada mulanya dia ingin melawat Korintus sebelum pergi ke Makedonia. Tetapi dia telah mengubah rancangannya dan melawat Makedonia dahulu. (2 Kor. 1:15, 16) Semasa Paulus berada di Efesus, dia mendapat berita bahawa pertengkaran dan perbuatan tidak bermoral berlaku dalam sidang Korintus. (1 Kor. 1:11; 5:1) Oleh itu dia telah menulis surat pertama kepada sidang Korintus untuk menasihati mereka. Kemudian, dia tidak terus berlayar ke Korintus dari Efesus. Sebaliknya, dia memberi saudara-saudaranya masa untuk menerapkan nasihatnya. Jadi apabila Paulus melawat mereka nanti, dia dapat menggalakkan mereka.—2 Kor. 1:23. <a><i>w12</i> 15/10 4:6, 7</a></desc></text>
<text date='09-01-2014'><date>Januari 9, Khamis</date><script><i>Kabulkanlah permintaannya supaya semua bangsa di dunia mengenal Engkau.—1 Raj. 8:43.</i></script><desc>Secara ringkas, orang asing ialah seseorang yang berada di tempat yang bukan negara asalnya, atau seseorang yang bukan orang tempatan. Gambaran ini memang sesuai dengan Saksi-Saksi Yehuwa. Oleh sebab mereka taat setia kepada Kerajaan Tuhan di syurga, mereka bersikap neutral dalam hal ehwal politik dunia. Jadi, sesetengah orang di dunia berasa bahawa mereka seperti orang asing dalam masyarakat tempatan. Bangsa asing mempunyai ciri-ciri tertentu. Bahasa, budaya, penampilan, dan pakaian mereka mungkin berbeza. Namun, persamaan di antara semua bangsa jauh lebih penting daripada ciri-ciri itu. Sebenarnya, tujuan asal Yehuwa adalah supaya segenap manusia menjadi <i>satu</i> keluarga di bawah <i>satu</i> pemerintahan—pemerintahan <i>Tuhan.</i> <a><i>w12</i> 15/12 4:11-13</a></desc></text>
<text date='10-01-2014'><date>Januari 10, Jumaat</date><script><i>Adakah kamu pun akan meninggalkan aku?—Yoh. 6:67.</i></script><desc>Petrus menjawab soalan Yesus dengan berkata, ‘Tuan, kepada siapakah kami akan pergi? Kata-kata Tuan memberikan hidup sejati dan kekal. Sekarang kami percaya dan yakin bahawa Tuan utusan suci daripada Tuhan.’ (Yoh. 6:68, 69, <i>ABB</i>) Adakah Petrus memahami sepenuhnya maksud Yesus tentang pengorbanannya? (Yoh. 6:53-60) Mungkin tidak. Sungguhpun demikian, Petrus bertekad agar setia kepada Anak Tuhan yang terurap. Petrus tidak berfikir bahawa Yesus tersilap dan akan menarik balik kata-katanya pada kemudian hari. Dengan rendah hati, Petrus mengaku bahawa kata-kata Yesus “memberikan hidup sejati dan kekal.” Hari ini, apakah reaksi kita jika “hamba yang setia” menerbitkan sesuatu yang susah difahami atau tidak sehaluan dengan fikiran kita? Kita patut berusaha mengertinya, dan bukannya berharap maklumat itu akan diubah mengikut pandangan kita.—Luk. 12: 42. <a><i>w12</i> 15/4 2:10, 11</a></desc></text>
<text date='11-01-2014'><date>Januari 11, Sabtu</date><script><i>Semua orang sudah berdosa dan jauh daripada Tuhan yang menyelamatkan mereka. —Rm. 3:23, ABB.</i></script><desc>Sebagai hamba Yehuwa, kita mahu menghormati dan memuliakan Pencipta dalam segala-gala yang kita lakukan. Tetapi kita sering melakukan perkara yang salah walaupun kita mahu melakukan apa yang betul. Paulus pun mengalami masalah yang sama. (Rm. 7:21-25) Ayat harian di atas menjelaskan mengapa kita harus melawan kecenderungan untuk berdosa. Manusia mewarisi ketidaksempurnaan Adam, dan dosa menjadi raja keji yang memerintah kita. (Rm. 5:12; 6:12) Apa itu dosa? Dosa merupakan apa sahaja yang bertentangan dengan sifat, keinginan, piawaian, dan kehendak Yehuwa. Dosa merosakkan hubungan seseorang dengan Tuhan. Seperti pemanah yang tidak mengena sasaran, dosa menghalang kita daripada mencerminkan kemuliaan Tuhan. Kadangkala kita tidak sengaja melakukan dosa. Tetapi ada masanya kita mungkin sengaja berdosa. (Bil. 15:27-31) Dosa yang berurat berakar dalam diri manusia mewujudkan jurang antara diri kita dengan Pencipta kita. (Mzm. 51:7; Yes. 59:2; Kol. 1:21) Sememangnya, dosa merupakan penyakit yang paling parah di dunia. <a><i>w12</i> 15/5 4:4, 5</a></desc></text>
<text date='12-01-2014'><date>Januari 12, Ahad</date><script><i>Tulislah di dalam sebuah kitab semua yang telah Kufirmankan kepadamu.—Yer. 30:2.</i></script><desc>Kadangkala, Tuhan menyebut hal-hal yang mustahak <i>kata demi kata</i> kepada penulis Bible. Tetapi, biasanya Tuhan membenarkan penulis Bible untuk menyampaikan firman-Nya dalam kata-kata sendiri. Pengkhutbah 12:10 (<i>ABB</i>) menyatakan, “Baginda berusaha untuk menggunakan perkataan yang menyenangkan. Walau bagaimanapun perkataan yang ditulisnya jujur.” Penulis Bible, Lukas telah “menyelidiki semua peristiwa itu dari permulaannya” agar dapat “menulis satu laporan yang teratur.” (Luk. 1:3) Daya aktif Tuhan telah memastikan bahawa ketidaksempurnaan manusia tidak mencemari Firman-Nya. Mengapakah Tuhan menggunakan manusia untuk menulis Bible? Kata-kata bukan sahaja menyampaikan maklumat tetapi dapat menyingkapkan perasaan dan emosi. Oleh itu, Tuhan Yang Maha Bijaksana telah memilih manusia yang tidak sempurna untuk mengungkapkan Firman-Nya dalam kata-kata sendiri. Hasilnya, hati kita tersentuh semasa membaca firman Yehuwa yang disulami pelbagai perasaan dan gaya bahasa. <a><i>w12</i> 15/6 4:5-7</a></desc></text>
<text date='13-01-2014'><date>Januari 13, Isnin</date><script><i>Kebaikan adalah hasil daripada benih kedamaian yang ditanam oleh orang yang suka akan kedamaian.—Yak. 3:18, ABB.</i></script><desc>Tanpa kedamaian, kita tidak dapat mengekalkan kelakuan yang adil benar. Pertumbuhan rohani kita akan terhambat jika perangai kita menggugat kedamaian dengan rakan seiman. Tetapi jika kita sudi mengampuni dan mengutamakan kepentingan orang lain, kita dapat menikmati kedamaian dan berkat Yehuwa. Selain itu, para penatua yang merupakan “kurnia kepada manusia” juga banyak menyumbang kepada perpaduan. Mereka membantu kita agar “menjadi satu oleh iman yang sama.” (Ef. 4:8, 13) Apabila para penatua berkhidmat kepada Yehuwa bersama kita dan memberi kita nasihat yang berdasarkan Bible, mereka sedang membantu kita mengenakan keperibadian baru. (Ef. 4:22-24) Semasa anda dinasihati, ingatlah bahawa Yehuwa sedang membantu anda bersedia untuk hidup di dunia baru yang diperintah oleh Anak-Nya. Para penatua, adakah anda menasihati orang lain berdasarkan matlamat ini?—Gal. 6:1. <a><i>w12</i> 15/7 4:10-12</a></desc></text>
<text date='14-01-2014'><date>Januari 14, Selasa</date><script><i>Jangan khuatir tentang apa yang akan kamu makan, atau apa yang akan kamu minum, atau apa yang akan kamu pakai. Semua perkara itu sentiasa dikhuatiri orang yang tidak mengenal Tuhan. Bapa kamu yang di syurga tahu bahawa kamu memerlukan semua itu.—Mat. 6:31, 32, ABB.</i></script><desc>Jika kita tidak mahu terjerat oleh perangkap cinta akan kebendaan, kita harus menguji gaya hidup kita dari masa ke masa. Janganlah menjadi seperti Esau yang membenci hal-hal rohani! (Kej. 25:34; Ibr. 12:16) Kita juga tidak mahu menjadi seperti pemuda kaya yang dijemput untuk menjual harta bendanya, memberikan wangnya kepada orang miskin, lalu mengikut Yesus. Dia tidak sanggup berbuat demikian, lalu “meninggalkan tempat itu dengan susah hati kerana dia sangat kaya.” (Mat. 19:21, 22) Oleh sebab pemuda itu dicengkam oleh perangkap kekayaan, dia kehilangan peluang untuk mengikut tokoh yang teragung dalam sejarah! Berhati-hatilah agar anda tidak mengulangi kesilapannya. Jika kita tidak mahu terjebak dalam perangkap kebendaan, dengarkanlah nasihat dalam ayat harian di atas. <a><i>w12</i> 15/8 4:8, 9</a></desc></text>
<text date='15-01-2014'><date>Januari 15, Rabu</date><script><i>Semoga Tuan kita Yesus Kristus memberkati kamu semua.—Gal. 6:18.</i></script><desc>Kita ada banyak peluang untuk menunjukkan sikap yang baik dalam hubungan peribadi kita. Contohnya, kita boleh mengampuni orang yang menyinggung perasaan kita. Firman Tuhan menyatakan, “Hendaklah kamu saling bersabar dan saling mengampuni apabila ada yang menaruh dendam terhadap orang lain. Kamu harus saling mengampuni sebagaimana Tuhan sudah mengampuni kamu.” (Kol. 3:13, <i>ABB</i>) Ada kalanya kita mungkin ada alasan untuk “menaruh dendam” atau berasa marah terhadap orang lain. Namun, janganlah kita terlalu ambil hati terhadap telatah orang lain sehingga mengganggu ketenteraman sidang. Sebaliknya, marilah kita meniru Yehuwa yang sudi mengampuni, dan terus menyembah-Nya bersama saudara saudari kita. Kita juga patut berdoa untuk bantuan daya aktif Tuhan. (Luk. 11:13) Daya aktif akan membantu kita menunjukkan sifat-sifat Kristian sejati dalam hubungan kita dengan orang lain.—Gal. 5:22, 23. <a><i>w12</i> 15/10 2:1,</a><a>&#160;14, 15</a></desc></text>
<text date='16-01-2014'><date>Januari 16, Khamis</date><script><i>Aku telah diberikan segala kuasa di syurga dan di bumi.—Mat. 28:18.</i></script><desc>Adam dan Hawa merupakan sebahagian daripada keluarga besar Yehuwa yang damai. Masing-masing dapat berkomunikasi dengan-Nya, menyembah-Nya, dan diberkati-Nya. Kedamaian itu dirosakkan ketika Syaitan menghasut manusia untuk memberontak dan melawan Yehuwa. Namun, sejak tahun 1914, Kerajaan Mesias sedang beransur-ansur memulihkan perpaduan dan kedamaian itu. (Ef. 1:9, 10) Semasa Pemerintahan Seribu Tahun, perkara yang kini “tidak kelihatan” akan menjadi kenyataan. (2 Kor. 4:18) Apakah yang akan berlaku pada hujung Pemerintahan Seribu Tahun Kristus? (1 Kor. 15:24) Walaupun Yesus “diberikan segala kuasa di syurga dan di bumi,” dia tidak ingin merampas kuasa Yehuwa. Dengan rendah hati, Kristus akan ‘menyerahkan kekuasaannya sebagai raja kepada Tuhan, Bapa kita.’ Yesus akan menggunakan kedudukan dan kekuasaannya untuk memuliakan Tuhan.—Flp. 2:9-11. <a><i>w12</i> 15/9 2:17, 18</a></desc></text>
<text date='17-01-2014'><date>Januari 17, Jumaat</date><script><i>Seorang hamba harus setia kepada tuannya.—1 Kor. 4:2.</i></script><desc>Seorang hamba yang mahir tidak berguna jika dia tidak bertanggungjawab atau tidak setia kepada tuannya. Jika seorang hamba ingin menjadi cekap dan berjaya, dia mesti setia. Jika kita setia, kita pasti diberkati. Jika kita tidak setia, kita akan rugi. (Mat. 25:14-18, 23, 26, 28-30) Yesus menunjukkan kesudahan hamba yang tidak setia. “Ada seorang kaya mempunyai seorang pekerja yang mengurus harta bendanya. Orang kaya itu diberitahu bahawa pengurus itu memboroskan wang majikannya. Lalu orang kaya itu memanggil pengurusnya dan berkata, ‘Apakah yang aku dengar tentang dirimu? Serahkan kira-kiramu yang lengkap bagi semua hartaku, kerana mulai sekarang kamu berhenti menjadi pengurus.’” (Luk. 16:1, 2, <i>ABB</i>) Pengurus yang memboroskan harta tuannya telah dibuang kerja! Cerita Yesus mengajar kita bahawa kita mesti sentiasa melakukan tugas dengan setia. <a><i>w12</i> 15/12 2:15-17</a></desc></text>
<text date='18-01-2014'><date>Januari 18, Sabtu</date><script><i>Kamu akan mendapat kesejahteraan.</i>—<i>Mat. 11:29.</i></script><desc>Yesus meyakinkan pengikutnya bahawa jika mereka menghampirinya dan menerapkan ajarannya, mereka akan mendapat kesejahteraan kerana perintahnya mudah diturut dan bebannya mudah dipikul. Orang daripada pelbagai lapisan masyarakat berasa sangat selesa dengan Yesus. (Mat. 11:30) Yesus berbelas kasihan terhadap orang biasa di Israel kerana mereka dipandang rendah dan ditindas. Dia mengasihi dan memberikan perhatian kepada mereka. Misalnya dekat Yerikho, dua orang buta, seorang bernama Bartimeus dan seorang lagi tidak dinamakan, berseru-seru meminta bantuan Yesus. Tetapi orang ramai memarahi mereka dan menyuruh mereka diam. Di bawah keadaan sebegini, memang senang untuk mengabaikan seruan mereka. Tetapi Yesus tidak berbuat begitu. Dia mengasihani mereka lalu menyembuhkan mereka. Ya, Yesus meniru Bapa Yehuwa dengan memperlihatkan kerendahan hati dan berbelas kasihan terhadap orang berdosa.—Mat. 20:29-34; Mrk. 10:46-52. <a><i>w12</i> 15/11 2:12, 13</a></desc></text>
<text date='19-01-2014'><date>Januari 19, Ahad</date><script><i>Nuh melakukan segala sesuatu yang diperintahkan Tuhan.—Kej. 6:22, ABB.</i></script><desc>Semasa Nuh dan keluarganya membina bahtera, mereka pasti tertanya-tanya bagaimana Tuhan akan melaksanakan tujuan-Nya dan bila Banjir akan bermula. Meskipun mereka tidak tahu jawapannya, mereka masih membina bahtera. Tujuh hari sebelum Banjir bermula, Yehuwa akhirnya memberitahu Nuh dengan tepat bila Banjir akan berlaku. Nuh hanya sempat membawa semua binatang ke dalam bahtera. Semuanya telah siap sedia, dan air hujan pun turun. (Kej. 7:1-5, 11) Catatan tentang Banjir menunjukkan bahawa Yehuwa ialah Penyelamat yang menepati masa. Seraya akhir sistem dunia ini semakin dekat, kita boleh yakin bahawa segala kehendak-Nya akan dilaksanakan tepat pada “hari atau waktunya.”—Mat. 24:36; Hab. 2:3. <a><i>w12</i> 15/4 4:7, 8</a></desc></text>
<text date='20-01-2014'><date>Januari 20, Isnin</date><script><i>Tiada sesiapa pun yang tidak berdosa.—2 Taw. 6:36.</i></script><desc>Sebagai manusia yang berdosa, kita memiliki banyak kelemahan. Jika kita mahu mencerminkan kemuliaan Tuhan, kita mesti mengakui kelemahan sendiri. Kemudian, kita mesti bergelut untuk melawannya. Kita mesti selalu memeriksa diri untuk melihat sama ada kita sedang memenuhi piawaian Tuhan. (Ams. 28:18; 1 Kor. 10:12) Tidak kira apa jua kelemahan kita, kita harus terus melawan kelemahan sendiri agar dapat mencerminkan kemuliaan Tuhan. Yesus merupakan satu-satunya manusia di bumi yang sentiasa menyenangkan hati Tuhan dan memantulkan kemuliaan Tuhan dengan sempurna. Walaupun kita tidak sempurna, kita harus berikhtiar untuk meniru teladan Yesus. (1 Ptr. 2:21) Tidak kira sejauh mana kemajuan kita, Yehuwa menghargai kita dan akan memberkati usaha yang telah kita curahkan untuk memuliakan-Nya. <a><i>w12</i> 15/5 4:7, 8</a></desc></text>
<text date='21-01-2014'><date>Januari 21, Selasa</date><script><i>Dalam satu jam sahaja, Babel telah kehilangan segala-galanya!—Why. 18:19.</i></script><desc>Menurut Yohanes, seorang pelacur duduk di atas binatang buas berwarna merah, yang juga merupakan patung binatang buas. Pelacur ini dinamakan “Babel yang besar.” (Why. 17:1-6) Pelacur ini sebenarnya melambangkan semua agama palsu, terutamanya gereja-gereja Kristian. Agama palsu menyokong patung binatang buas itu dan mencuba mengawalnya. Semasa hari Tuan, “sungai-sungai,” iaitu orang ramai yang menyokong Babel yang besar, menjadi kering. (Why. 16:12; 17:15) Agama palsu tidak akan lenyap begitu sahaja. Pelacur itu masih berpengaruh dan cuba berusaha menguasai para pemerintah dunia. Namun Yehuwa akan menggerakkan hati mereka untuk bertindak. (Why. 17:16, 17) Tidak lama lagi Yehuwa akan menyebabkan unsur politik dunia Syaitan, yang diwakili oleh Pertubuhan Bangsa-Bangsa Bersatu, menyerang agama palsu. Kuasa agama palsu akan lenyap.—Why. 18:7, 8, 15-19. <a><i>w12</i> 15/6 2:15-17</a></desc></text>
<text date='22-01-2014'><date>Januari 22, Rabu</date><script><i>Janganlah kamu tertipu! “Persahabatan yang buruk merosakkan akhlak baik.”—1 Kor. 15:33, ABB.</i></script><desc>Ada kalanya, kerajaan manusia mengeluarkan amaran tentang makanan atau ubat tertentu. Sudah tentu, bukan semua makanan atau ubat membahayakan. Tetapi jika terdapat produk yang memudaratkan kesihatan, kerajaan wajib mengeluarkan amaran agar rakyatnya dilindungi. Begitu juga, Kerajaan Tuhan akan memberikan amaran jika terdapat bahaya moral atau rohani yang mengancam kita. Sebagai contoh, Internet merupakan wadah komunikasi, pendidikan, dan hiburan. Bahkan organisasi Tuhan pun menggunakan Internet. Namun, banyak laman Web boleh membahayakan kesihatan moral dan rohani kita. Laman Web lucah sedang mengancam kesihatan rohani rakyat Kerajaan Tuhan. Selama puluhan tahun, hamba yang setia telah mengeluarkan amaran tentangnya. Tidakkah anda berasa syukur kerana kita diberikan amaran sebegini? <a><i>w12</i> 15/8 2:10, 11</a></desc></text>
<text date='23-01-2014'><date>Januari 23, Khamis</date><script><i>Aku suka melakukan kehendak-Mu, ya Tuhanku! Aku menyimpan segala ajaran-Mu dalam hatiku.—Mzm. 40:9, ABB.</i></script><desc>Sepanjang sejarah, bangsa-bangsa telah berperang demi kemerdekaan. Maka, tidakkah anda harus berjuang dengan lebih keras lagi demi kebebasan Kristian anda? Ingatlah bahawa anda bukan sahaja perlu melawan Syaitan dan semangat dunia ini yang beracun. Anda juga perlu bergelut dengan ketidaksempurnaan dan hati yang licik. (Yer. 17:9; Ef. 2:3) Namun, Yehuwa boleh membantu anda. Bukan itu sahaja, setiap kali anda berjaya, anda sekurang-kurangnya mencapai dua kesan positif. Pertama, anda akan menggembirakan hati Yehuwa. (Ams. 27:11) Kedua, apabila anda memperoleh manfaat kerana mematuhi ‘hukum Tuhan yang sempurna,’ anda akan lebih bertekad agar terus berada di ‘jalan sempit’ yang menuju kehidupan kekal. Pada masa hadapan, anda akan menikmati kebebasan besar yang disediakan bagi semua hamba Yehuwa yang setia.—Yak. 1:25; Mat. 7:13, 14. <a><i>w12</i> 15/7 2:15, 16</a></desc></text>
<text date='24-01-2014'><date>Januari 24, Jumaat</date><script><i>Manusia ditimpa bencana dengan tidak disangka-sangka.—Pkh. 9:12.</i></script><desc>Zaman kita sarat dengan keperitan. Manusia merana kerana gempa bumi, tsunami, kebakaran, banjir, gunung berapi, puting beliung, taufan, dan ribut. Selain itu, masalah keluarga dan masalah peribadi menyebabkan orang menjadi takut dan sedih. Bagaimanakah kita boleh berjaya menangani cabaran dengan berani? (Rm. 15:4) Fikirlah tentang Daud. Dia terpaksa menghadapi kemurkaan seorang raja serta ancaman musuh. Selain itu, isteri-isterinya pernah dilarikan musuh. Dia pernah dikhianati dan mengalami tekanan emosi. (1 Sam. 18:8, 9; 30:1-5; 2 Sam. 17:1-3; 24:15, 17; Mzm. 38:5-9) Catatan Bible menunjukkan bahawa meskipun kesusahan-kesusahan ini telah menghiris hati Daud, kerohaniannya tetap utuh. Dengan iman yang teguh, dia berkata, ‘Yehuwa melindungi aku daripada segala bahaya; aku tidak akan gentar.’—Mzm. 27:1, 5, 10. <a><i>w12</i> 15/10 1:1,</a><a>&#160;3, 4</a></desc></text>
<text date='25-01-2014'><date>Januari 25, Sabtu</date><script><i>Kamu tidak hidup dalam kegelapan. Hari itu tidak seharusnya mengejutkan kamu seperti kedatangan seorang pencuri.—1 Tes. 5:4.</i></script><desc>Peristiwa yang menggemparkan bakal membuka tirai di pentas dunia. Penggenapan nubuat Bible membuktikan hakikat ini. Jadi kita harus sentiasa berjaga-jaga. Apakah yang dapat membantu kita? Paulus menggalakkan kita untuk “menumpukan perhatian kepada apa yang tidak kelihatan.” Tidak kira sama ada kita akan ke syurga atau akan tinggal di bumi, kita harus sentiasa ingat akan harapan kita. Surat Paulus kepada rakan seimannya menggalakkan mereka agar bertumpu pada harapan mereka. Dengan demikian, mereka dapat tetap setia meskipun menghadapi cubaan dan penganiayaan. (2 Kor. 4:8, 9, 16-18; 5:7) Terdapat satu prinsip yang penting dalam nasihat Paulus: Jika kita ingin memelihara harapan yang teguh, kita tidak boleh melihat perkara di depan mata sahaja. Kita perlu bertumpu pada peristiwa-peristiwa besar yang tidak kelihatan.—Ibr. 11:1; 12:1, 2. <a><i>w12</i> 15/9 1:1, 2</a></desc></text>
<text date='26-01-2014'><date>Januari 26, Ahad</date><script><i>Aku datang demi nama Yehuwa Yang Maha Kuasa, Tuhan tentera Israel, yang engkau hina itu.</i>—<i>1 Sam. 17:45.</i></script><desc>Goliat sangat besar, tingginya kira-kira 2.9 m, dan dia mempunyai perlengkapan perang. Apakah yang menggerakkan Daud untuk menyahut cabaran Goliat? (1 Sam. 17:4) Adakah dia digerakkan oleh keberaniannya atau imannya? Sebenarnya, kedua-dua sifat ini diperlukan. Tetapi apa yang benar-benar mendorong Daud ialah rasa hormat untuk Yehuwa dan nama-Nya yang luhur. Dengan marah, Daud berseru, ‘Berani betul orang Filistin itu, orang yang tidak mengenal Tuhan, mencabar tentera Tuhan yang hidup!’ (1 Sam. 17:26) Daud bergantung pada Tuhan dan berjaya menewaskan Goliat dengan sebiji batu yang dihumban dengan ali-alinya. Sepanjang hayat Daud, dia menjunjung nama Yehuwa dan menaruh keyakinan pada-Nya. Ya, Daud ingin ‘memuji nama Yehuwa yang suci.’—1 Taw. 16:35. <a><i>w12</i> 15/11 1:3, 4</a></desc></text>
<text date='27-01-2014'><date>Januari 27, Isnin</date><script><i>Engkau akan makmur dan berjaya.—Yos. 1:8.</i></script><desc>Apakah maksud hidup yang berjaya? Jika anda menanya orang soalan ini, anda akan mendapat jawapan yang berbeza-beza. Bagi ramai orang, kejayaan bermaksud seseorang itu sangat menonjol dari segi kewangan, kerjaya, atau pendidikan. Ada yang mengaitkan kejayaan seseorang berdasarkan hubungannya dengan ahli keluarga, sahabat, atau rakan kerja. Orang yang menyembah Tuhan bahkan mungkin mengukur kejayaan mengikut tanggungjawab yang dipikul dalam sidang atau hasil yang diperoleh dalam aktiviti penyebaran. Namun, pandangan Yehuwalah yang terpenting. Jika kita ingin terus hidup, kita mesti mendapat perkenan-Nya. Semasa Yehuwa memberi Yosua tugas berat untuk memimpin orang Israel ke Tanah yang Dijanjikan, Tuhan menyuruh Yosua membaca Hukum Musa “siang dan malam” serta mentaati segala perintah itu. “Dengan demikian engkau akan makmur dan berjaya,” kata Tuhan. (Yos. 1:7, 8) Kehidupan Yosua terbukti berjaya. <a><i>w12</i> 15/12 1:1,</a><a>&#160;3</a></desc></text>
<text date='28-01-2014'><date>Januari 28, Selasa</date><script><i>Inilah dia, tulang daripada tulangku, dan daging daripada dagingku.—Kej. 2:23.</i></script><desc>Ya, perasaan gembira telah menggerakkan Adam untuk berpantun! Selepas Yehuwa membuat Adam tidur nyenyak, Dia mengeluarkan satu tulang rusuk Adam lalu membentuk seorang wanita yang jelita. Yehuwa telah menyatukan mereka. Adam kemudiannya menamakan isterinya Hawa. Memandangkan Yehuwa menggunakan tulang rusuk Adam untuk menciptakan Hawa, hubungan Adam dan Hawa jauh lebih akrab daripada mana-mana pasangan suami isteri hari ini. Yehuwa Yang Maha Bijaksana telah menciptakan manusia dengan keupayaan untuk bercinta, dan itulah sebabnya lelaki dan wanita tertarik kepada satu sama lain. Menurut <i>The World Book Encyclopedia,</i> “Seorang lelaki dan wanita yang berkahwin menginginkan hubungan seksual dan tarikan romantik yang berkekalan.” Hakikat ini terbukti benar dalam kalangan umat Yehuwa juga. Walaupun Tuhan tidak menentukan jodoh kita di syurga, Dia akan memimpin orang Kristian, baik dalam soal ini mahupun dalam aspek kehidupan yang lain jika mereka berdoa dan mengikut bimbingan daya aktif-Nya.—Gal. 5:18, 25. <a><i>w12</i> 15/5 1:1-3</a></desc></text>
<text date='29-01-2014'><date>Januari 29, Rabu</date><script><i>Sesungguhnya Tuhanmu menyatakan segala rahsia.—Dan. 2:47.</i></script><desc>Kerajaan-kerajaan manakah yang akan memerintah bumi semasa Kerajaan Tuhan memusnahkan semua kerajaan manusia? Yehuwa yang “menyatakan segala rahsia” memberitahu kita jawapannya. Dia membantu kita mengenal pasti kerajaan-kerajaan tersebut melalui nubuat yang ditulis oleh nabi Daniel dan rasul Yohanes. Yehuwa menyingkapkan kepada mereka beberapa penglihatan yang melibatkan binatang-binatang simbolik. Dia juga memberitahu Daniel maksud di sebalik mimpi mengenai sebuah patung logam yang besar. Yehuwa memastikan penglihatan itu dicatat dalam Bible untuk faedah kita. (Rm. 15:4) Dia berbuat demikian supaya kita bertambah yakin bahawa Kerajaan Tuhan akan memusnahkan semua kerajaan manusia tidak lama lagi. (Dan. 2:44) Semua penglihatan Daniel dan Yohanes membantu kita mengenal pasti lapan orang raja, atau kerajaan manusia, mengikut susunan kemunculan mereka di pentas dunia. <a><i>w12</i> 15/6 1:1-3</a></desc></text>
<text date='30-01-2014'><date>Januari 30, Khamis</date><script><i>Dalamilah hukum Tuhan yang sempurna dan yang dapat membebaskan manusia.—Yak. 1:25.</i></script><desc>Ketamakan, jenayah, dan keganasan kian bertambah dewasa ini. (2 Tim. 3:1-5) Oleh itu, pihak berkuasa perlu menetapkan lebih banyak undang-undang, meningkatkan bilangan anggota polis, dan memasang kamera keselamatan. Di sesetengah negara, orang memasang sistem penggera rumah, menambahkan bilangan mangga, dan bahkan menggunakan pagar elektrik. Ramai enggan keluar pada waktu malam atau membiarkan anak-anak bermain di luar tanpa diawasi. Jelaslah bahawa kebebasan manusia semakin berkurang, dan nampaknya keadaan ini akan bertambah parah. Sebenarnya, apabila orang enggan menghiraukan perintah Tuhan, masyarakat akan porak-peranda. Sebagai hamba Yehuwa, kita turut merasai kesannya. Namun, kita masih ada harapan. Bible menyatakan bahawa manusia akan dibebaskan daripada dosa, serta “menikmati kebebasan dan kemuliaan” sebagai anak-anak Tuhan.—Rm. 8:21. <a><i>w12</i> 15/7 1:1, 2</a></desc></text>
<text date='31-01-2014'><date>Januari 31, Jumaat</date><script><i>Jadikanlah mereka pengikut-Ku. Ingatlah, aku akan sentiasa menyertai kamu sehingga akhir zaman.—Mat. 28:19, 20.</i></script><desc>Bayangkan anda berada di Firdaus. Setiap pagi, anda bangun dan berasa segar, cergas, dan penuh bertenaga. Sendi tulang anda tidak sakit dan anda tidak ada sebarang masalah kesihatan. Semua pancaindera anda—penglihatan, pendengaran, bau, sentuhan, dan rasa—peka dan sempurna. Anda melakukan kerja yang digemari, ada banyak kawan, dan tidak perlu khuatir tentang apa-apa. Semua ini merupakan berkat yang dapat dinikmati di bawah Kerajaan Tuhan. Yesus, Raja yang dilantik Tuhan, akan memberkati rakyatnya dan mengajar mereka pengetahuan tentang Tuhan Yehuwa. Yehuwa dan Anak-Nya sentiasa menyertai orang yang setia, baik pada abad-abad yang lalu mahupun sekarang. Sebelum Yesus naik ke syurga, dia berjanji kepada murid-muridnya bahawa dia akan sentiasa menyertai mereka. <a><i>w12</i> 15/8 1:1, 2</a></desc></text>
<text date='01-02-2014'><date>Februari 1, Sabtu</date><script><i>Aku melihat lautan manusia yang luar biasa banyaknya. Tidak seorang pun dapat mengira mereka! Mereka daripada setiap bangsa, suku, negara, dan bahasa dan mereka berdiri di hadapan takhta dan Anak Domba.—Why. 7:9.</i></script><desc>Selepas tahun 1914, <i>The Watchtower</i> menyatakan, “Mereka yang mempunyai sikap yang betul terhadap Tuhan tidak akan kecewa dengan aturan-Nya. Kita tidak mahu kehendak kita dilakukan; jadi apabila kita tahu bahawa jangkaan kita salah, kita berasa gembira kerana Tuan tidak menukar Rancangan-Nya demi kita. Kita pun tidak mahu Dia berbuat demikian. Kita hanya ingin memahami rancangan-Nya dan tujuan-Nya.” Hari ini, kaum terurap masih memperlihatkan kerendahan hati dan berhasrat untuk melakukan kehendak Tuhan. Mereka berpaut pada saluran yang digunakan oleh Tuhan untuk menyajikan santapan rohani. Kini, kumpulan besar “domba-domba lain” yang mempunyai harapan untuk hidup di bumi sedang meniru semangat dan sikap berjaga-jaga mereka.—Yoh. 10:16. <a>w12 15/9 4:13, 14</a></desc></text>
<text date='02-02-2014'><date>Februari 2, Ahad</date><script><i>Umat-Mu menutup telinga.—Neh. 9:30.</i></script><desc>Sudah tentu kita tidak patut menyimpulkan bahawa Yehuwa akan memaafkan semua dosa manusia secara automatik. Mari kita bandingkan sikap Daud dan Manasye dengan orang Israel dan Yehuda. Tuhan mengutus Natan untuk memberi Daud peluang untuk mengubah sikapnya. Daud menerima tawaran Natan dengan rela hati. Semasa Manasye ditimpa kesusahan, dia terdorong untuk bertaubat. Tetapi, penduduk Israel dan Yehuda tidak bertaubat. Oleh itu, Yehuwa tidak mengampuni dosa mereka. Sebaliknya, Tuhan berkali-kali mengutus nabi-Nya untuk memberitahu mereka pandangan-Nya tentang perbuatan buruk mereka. Selepas mereka kembali dari Babilon, Yehuwa terus menghantar utusan-Nya yang setia seperti imam Ezra dan nabi Maleakhi. Umat Yehuwa merasakan sukacita besar kerana bertindak selaras dengan kehendak-Nya.—Neh. 12:43-47. <a><i>w12</i> 15/11 4:15</a></desc></text>
<text date='03-02-2014'><date>Februari 3, Isnin</date><script><i>Cukuplah kamu berkata ‘Ya’ atau ‘Tidak.’—Mat. 5:37.</i></script><desc>Adakah penting bagi kita untuk menepati janji kita? Bible menjelaskan bahawa orang yang sengaja “memungkiri janji” adalah antara mereka yang “harus dihukum mati.” (Rm. 1:31, 32) Firaun dari Mesir, Raja Zedekia dari Yehuda, dan Ananias dan Safira adalah beberapa contoh buruk dalam Bible yang tidak menepati janji mereka. Oleh itu, mereka telah menderita dan menjadi amaran kepada kita hari ini. (Kel. 9:27, 28, 34, 35; Yeh. 17:13-15, 19, 20; Kis. 5:1-10) Kita sekarang hidup pada “hari-hari terakhir.” Kita dikelilingi orang yang tidak setia, serta orang yang ‘pada lahirnya menjalankan kewajipan agama, tetapi tidak menurut ajarannya.’ (2 Tim. 3:1-5) Kita harus berusaha untuk menghindari pergaulan buruk seperti itu. Sebaliknya kita mahu berkumpul bersama mereka yang berusaha menepati janji mereka.—Ibr. 10:24, 25. <a><i>w12</i> 15/10 4:11, 12</a></desc></text>
<text date='04-02-2014'><date>Februari 4, Selasa</date><script><i>Tuhan memperlakukan semua orang dengan sama rata.—Kis. 10:34.</i></script><desc>Dalam dunia yang mementingkan diri dan bersifat nasionalistik, kita berasa senang hati kerana terdapat orang yang kasihnya merentasi sempadan bangsa. Pengasas rangkaian televisyen CNN, Ted Turner telah bekerja bersama individu-individu yang berbakat dari pelbagai bangsa. Dia berkata, “Saya belajar untuk tidak memandang mereka sebagai ‘orang asing’ dari negara lain, tetapi sebagai warganegara bumi ini.” Di serata dunia, hanya Saksi-Saksi Yehuwa telah memupuk fikiran dan pandangan Tuhan <i>sebagai satu kumpulan.</i> Hal ini mengubah fikiran dan perasaan mereka terhadap bangsa lain. Walaupun mereka berasal daripada pelbagai bangsa yang mempunyai sifat dan kebolehan tersendiri, mereka tidak menaruh syak wasangka atau membenci bangsa yang lain. Sebaliknya, mereka belajar untuk menghayati keindahan yang terhasil daripada kepelbagaian ini. Pernahkah anda merenungkan pencapaian ini dan berfikir tentang kesannya ke atas cara anda melayan orang lain? <a><i>w12</i> 15/12 4:2,</a><a>&#160;14, 15</a></desc></text>
<text date='05-02-2014'><date>Februari 5, Rabu</date><script><i>Mereka bukan lagi dua orang, tetapi satu.—Mat. 19:6.</i></script><desc>Seorang saudari Kristian bersyukur kerana dia telah bergantung pada Tuhan dan menggandakan usaha untuk menyelamatkan perkahwinannya. “Saya mahu berpisah daripada suami saya kerana dia tidak menyara keluarga dan menyebabkan saya tidak dapat menyembah Yehuwa,” katanya. “Kemudian saya sedar bahawa saya pun perlu berubah. Kami mula berkomunikasi sekali lagi, mengadakan pembelajaran keluarga, dan menghadiri perjumpaan dengan tetap. Perkahwinan kami mula bahagia kembali. Suami saya kemudiannya layak semula untuk memikul tanggungjawab di sidang. Pengajaran yang pahit ini telah menghasilkan kesudahan yang baik.” Tidak kira kita masih bujang atau sudah berkahwin, kita perlu bertindak dengan berani dan berharap pada Yehuwa. Jika anda sedang mengalami masalah perkahwinan, berusahalah sedaya upaya untuk menyelesaikannya. Ingatlah, orang yang berkahwin, “bukan lagi dua orang, tetapi satu.” Dan ingatlah bahawa jika kita tetap tabah, teman yang tidak seiman mungkin memeluk kebenaran. <a><i>w12</i> 15/5 2:19, 20</a></desc></text>
<text date='06-02-2014'><date>Februari 6, Khamis</date><script><i>Tidak seorang pun pernah melihat Tuhan. Anak tunggal Bapa yang di sisi Bapa, sudah menunjukkan Tuhan kepada kita.—Yoh. 1:18.</i></script><desc>Yesus paling layak membantu orang mengenal Bapanya. Mengapa? Sebelum hidupan yang lain diciptakan, ‘Anak tunggal Bapa’ telah wujud di syurga sebagai makhluk roh. (Yoh. 1:14; 3:18) Kedudukannya sungguh istimewa! Anak telah mendapat perhatian penuh Bapanya serta mengenal Bapa dan pelbagai sifat-Nya. Sepanjang masa yang tidak terhitung itu, Bapa dan Anak pasti banyak berkomunikasi dan menjalin ikatan kasih yang kukuh. (Yoh. 5:20; 14:31) Bayangkan betapa dalamnya pengetahuan Anak tentang sifat-sifat Bapanya! (Kol. 1:15-17) Bapa telah melantik Anak sebagai jurucakap, atau ‘Firman-Nya.’ (Why. 19:13) Maka, Yesus paling layak membantu orang mengenal Bapa. <a><i>w12</i> 15/4 1:4, 5</a></desc></text>
<text date='07-02-2014'><date>Februari 7, Jumaat</date><script><i>Janganlah sedihkan</i> [<i>daya aktif</i>] <i>Tuhan.—Ef. 4:30.</i></script><desc>Daya aktif ini menghasilkan perpaduan. Untuk memelihara kedamaian dan perpaduan, kita juga perlu menerapkan nasihat Paulus, ‘Janganlah berdengki, geram, dan marah. Jangan lagi bertengkar dan memfitnah orang. Jangan lagi benci sesiapa pun. Sebaliknya, hendaklah kamu baik hati, saling berbelas kasihan, dan saling mengampuni sebagaimana Tuhan telah mengampuni kamu melalui Kristus.’ (Ef. 4:31, 32, <i>ABB</i>) Paulus menasihati kita untuk menunjukkan kebaikan hati kerana kita kadangkala lupa berbuat demikian dan perlu berusaha lagi. Amatlah penting untuk melatih diri agar mengambil kira perasaan orang lain! (Flp. 2:4) Mungkin apa yang ingin kita katakan itu lucu atau membuat kita kelihatan bijak. Namun, adakah kata-kata itu menunjukkan kebaikan hati? Jika kita berfikir sebelum bercakap, kita boleh menunjukkan kebaikan hati. <a><i>w12</i> 15/7 4:13, 14</a></desc></text>
<text date='08-02-2014'><date>Februari 8, Sabtu</date><script><i>Kita mengasihi orang lain, kerana Tuhan mengasihi kita terlebih dahulu.—1 Yoh. 4:19, ABB.</i></script><desc>Walaupun kebanyakan kitab agama yang lain jarang menceritakan tentang Tuhan, Bible membantu kita mengenali Tuhan Yehuwa dan perbuatan-Nya. Bible membantu kita memahami sifat-sifat Yehuwa seperti kuasa, kebijaksanaan, keadilan, dan kasih-Nya yang unggul. (Yoh. 3:16) Bible juga menyatakan, ‘Tuhan memperlakukan semua orang dengan sama rata. Sesiapa yang menghormati Tuhan dan berbuat apa yang benar, diterima oleh Tuhan, walau apa pun bangsanya.’ (Kis. 10:34, 35, <i>ABB</i>) Apakah buktinya? Pakar bahasa mengatakan bahawa terdapat sekitar 6,700 bahasa yang dituturkan di seluruh dunia, dan kira-kira 100 bahasa dituturkan oleh 90 peratus penduduk bumi. Namun begitu, seluruh Bible atau sebahagian daripadanya telah diterjemahkan kepada lebih daripada 2,400 bahasa. Hampir setiap orang di bumi boleh membaca Bible dalam bahasa masing-masing. <a><i>w12</i> 15/6 4:9</a></desc></text>
<text date='09-02-2014'><date>Februari 9, Ahad</date><script><i>Selepas masa seribu tahun itu berlalu, Iblis akan dilepaskan dari penjara.—Why. 20:7, ABB.</i></script><desc>Pada hujung Pemerintahan Seribu Tahun Kristus, rakyat Kerajaan Tuhan di bumi akan menjadi sempurna. Seperti Yesus, mereka akan tunduk kepada kedaulatan Yehuwa dengan rela hati. Ujian terakhir akan memberi mereka peluang untuk membuktikan kesetiaan mereka. (Why. 20:8-10) Selepas itu, semua manusia jahat dan makhluk roh yang memberontak akan lenyap untuk selama-lamanya. Seluruh alam semesta akan penuh dengan sukacita. Semua anggota keluarga Yehuwa akan memuji-Nya, dan Yehuwa sendiri akan “memerintah segalanya.” (1 Kor. 15:28; Mzm. 99:1-3) Berkat-berkat Kerajaan Tuhan sudah di ambang pintu. Adakah hakikat ini mendorong anda untuk melakukan kehendak Tuhan dengan sepenuh jiwa? Adakah anda akan berbuat demikian tanpa disimpangkan oleh janji palsu dunia Syaitan? Adakah anda akan bertekad untuk menyokong dan menjunjung kedaulatan Yehuwa? <a><i>w12</i> 15/9 2:19, 20</a></desc></text>
<text date='10-02-2014'><date>Februari 10, Isnin</date><script><i>Pelacur adalah perangkap yang membawa maut.—Ams. 23:27.</i></script><desc>Tempat kerja merupakan tempat yang subur bagi hubungan romantik yang salah. Lebih separuh daripada kaum wanita dan kebanyakan lelaki yang berzina berbuat demikian dengan rakan sekerja. Tanyalah diri, perlukah saya bekerja dengan orang yang berlawan jantina? Jika ya, bagaimanakah hubungan kami? Adakah saya menetapkan batas agar hubungan kami tidak bersifat romantik? Contohnya, seorang saudari mungkin memberitahu seorang lelaki di tempat kerja tentang masalah perkahwinannya. Dalam situasi lain pula, seorang saudara yang menjadi rapat dengan rakan sekerja wanita mungkin mula berfikir, “Dia menghormati pendapat saya dan betul-betul mendengar apabila saya bercakap dengannya. Dan dia <i>menghargai</i> saya. Alangkah baiknya jika isteri saya pun begitu!” Bolehkah anda nampak bagaimana kedua-dua orang dalam contoh di atas senang terjebak ke dalam kancah perzinaan? <a><i>w12</i> 15/8 4:11, 12</a></desc></text>
<text date='11-02-2014'><date>Februari 11, Selasa</date><script><i>Aku tidak berasa bersalah, tetapi hal itu tidak membuktikan bahawa aku tidak bersalah. Tuhan sahaja yang berhak menentukan sama ada aku bersalah atau tidak.—1 Kor. 4:4, ABB.</i></script><desc>Kita masing-masing mesti berusaha memupuk sikap yang baik di sidang. Kita perlu memperbaiki sikap sendiri supaya kita boleh saling menggalakkan. Jadi, teruslah memeriksa diri dengan menggunakan Firman Tuhan. (Ibr. 4:12) Ayat harian di atas menunjukkan Paulus ingin menjadi teladan yang baik kepada rakan seimannya. Marilah kita bertindak selaras dengan kebijaksanaan yang datang dari syurga dan tidak memandang tinggi diri sendiri atau kedudukan kita. Hasilnya kita dapat menyumbang kepada sikap yang baik di sidang. Semoga kita saling memaafkan dan terus memiliki pandangan yang positif terhadap satu sama lain. Dengan demikian, kita akan menikmati hubungan yang damai dengan saudara saudari. (Flp. 4:8) Pasti Yehuwa dan Yesus juga gembira dengan sikap baik yang kita tunjukkan.—Flm. 25. <a><i>w12</i> 15/10 2:16, 17</a></desc></text>
<text date='12-02-2014'><date>Februari 12, Rabu</date><script><i>Tiap-tiap orang harus memeriksa kelakuannya sendiri, sama ada baik atau tidak. Jika baik, dia boleh berbangga dengan hal itu. Tetapi dia tidak perlu membandingkan apa yang dilakukannya dengan apa yang dilakukan orang lain.—Gal. 6:4, ABB.</i></script><desc>Daripada membandingkan diri dengan orang lain, lebih baik kita bertumpu pada perkara yang mampu kita lakukan. Dengan ini kita akan menjauhi sikap sombong, dan tidak akan berasa tawar hati. Semasa menilai diri, kita perlu sedar bahawa keadaan seseorang boleh berubah. Kesihatan, usia, atau tanggungjawab lain mungkin mengurangkan penglibatan kita dalam aktiviti rohani. Bagaimana pula dengan tanggungjawab yang kita inginkan? Atas sebab tertentu, peluang yang kita inginkan mungkin terbuka pada masa hadapan dan bukannya sekarang. Janganlah kita berasa cemburu terhadap tugas orang lain. Sebaliknya, kita patut bertumpu pada tugas sendiri. Dalam dunia baru nanti, Yehuwa pasti akan memenuhi semua keinginan yang wajar. <a><i>w12</i> 15/12 2:18-20</a></desc></text>
<text date='13-02-2014'><date>Februari 13, Khamis</date><script><i>Aku ini lemah lembut dan rendah hati.—Mat. 11:29.</i></script><desc>Orang biasa mendapat manfaat kerana Yesus telah membantu, mengajar, dan menggalakkan mereka. Sememangnya, korban Yesus membawa manfaat yang kekal kepada umat manusia yang taat. Bagaimana pula dengan Yesus? Adakah kerendahan hatinya membawa manfaat bagi dirinya? Ya, Yesus memberitahu muridnya, “Sesiapa yang merendahkan diri akan ditinggikan.” (Mat. 23:12) Kata-katanya terbukti benar. Paulus menjelaskan, ‘Tuhan meninggikan [Yesus] setinggi-tingginya, dan mengurniai dia kedudukan yang lebih tinggi daripada semua kedudukan yang lain. Oleh itu, untuk menghormati Yesus, semua makhluk di syurga, dan di bumi akan mengaku bahawa Yesus Kristus ialah Tuan; dengan demikian Tuhan Bapa dimuliakan.’ Oleh sebab Yesus rendah hati dan setia semasa di bumi, Tuhan Yehuwa meninggikan Anak-Nya dan mengurniainya kekuasaan atas semua makhluk di syurga dan di bumi.—Flp. 2:9-11. <a><i>w12</i> 15/11 2:12,</a><a>&#160;14, 15</a></desc></text>
<text date='14-02-2014'><date>Februari 14, Jumaat</date><script><i>Yehuwa tahu bahawa kamu tidak lagi setia kepada wanita yang kamu kahwini pada masa muda kamu.—Mal. 2:14.</i></script><desc>Yesus juga memiliki perasaan yang sama dengan Bapanya. Dia mengajar bahawa seseorang tidak boleh menceraikan pasangan yang tidak bersalah dengan sesuka hati. (Mat. 19:3-6, 9) Bagaimanakah orang yang sudah berkahwin dapat kekal setia kepada teman hidup mereka? Firman Tuhan menyatakan, “Berbahagia dengan [suami atau] isterimu” dan, “Nikmatilah hidup dengan isteri [atau suami] yang kamu kasihi.” (Ams. 5:18; Pkh. 9:9) Seraya usia suami dan isteri meningkat, mereka perlu “sepenuh hati” dalam hubungan mereka, baik dari segi jasmani mahupun emosi. Maksudnya, mereka harus menyayangi <i>satu sama lain,</i> meluangkan masa dengan <i>satu sama lain,</i> dan mendekat kepada <i>satu sama lain.</i> Mereka perlu berusaha memelihara perkahwinan mereka serta hubungan mereka dengan Yehuwa. Oleh itu, suami dan isteri perlu mengkaji Bible <i>bersama-sama,</i> menginjil <i>bersama-sama,</i> dan berdoa <i>bersama-sama.</i> <a><i>w12</i> 15/4 2:13-15</a></desc></text>
<text date='15-02-2014'><date>Februari 15, Sabtu</date><script><i>Berdoalah sentiasa.—Rm. 12:12.</i></script><desc>Adalah penting untuk mengkaji dan merenungi Bible secara mendalam bagi menguatkan tekad kita untuk menghindari dosa. Dengan ini, kita dapat menyenangkan hati Yehuwa. (Mzm. 119:11, 47, 48) Kita juga perlu sentiasa berdoa. Kita harus berdoa agar Yehuwa membantu kita untuk menyembah-Nya dalam cara yang menyenangkan hati-Nya. Kita boleh memohon untuk daya aktif, iman yang lebih mantap, kekuatan untuk melawan godaan, dan kemahiran untuk “mengajar kebenaran dengan betul.” (2 Tim. 2:15, nota kaki; Mat. 6:13; Luk. 11:13; 17:5) Sepertimana seorang anak perlu bergantung pada bapanya, kita juga perlu bersandar pada Yehuwa, Bapa kita di syurga. Jika kita ingin menyembah Tuhan dengan lebih baik dan memohon bantuan-Nya, kita boleh yakin bahawa Dia akan membantu kita. Jangan sekali-kali berasa bahawa kita menyusahkan Yehuwa! Sebaliknya, mari kita memuji Tuhan, mengucapkan syukur, memohon bimbingan-Nya semasa mengalami cubaan, dan memohon bantuan agar kita dapat menyembah-Nya dan memuliakan nama-Nya dengan lebih baik.—Mzm. 86:12; Yak. 1:5-8. <a><i>w12</i> 15/5 4:9, 10</a></desc></text>
<text date='16-02-2014'><date>Februari 16, Ahad</date><script><i>Tibalah masanya Tuhan menghakimi manusia.—Why. 14:7.</i></script><desc>Selepas agama palsu dimusnahkan, binatang buas, iaitu kuasa-kuasa politik di bumi, akan menyerang Kerajaan Tuhan. Memandangkan Kerajaan Tuhan terletak di syurga, mereka akan melepaskan geram pada hamba Tuhan di bumi. Maka, tercetuslah perang antara mereka dengan Tuhan. (Why. 16:13-16; 17:12-14) Daniel menceritakan apa yang akan berlaku semasa pertempuran terakhir ini. (Dan. 2:44) Binatang buas yang disebut di Wahyu 13:1, patung binatang itu, dan binatang buas bertanduk dua, akan dibinasakan. Kuasa Inggeris Amerika merupakan kuasa dunia semasa agama palsu dimusnahkan. Nubuat-nubuat Daniel dan Yohanes telah digenapi dengan tepat sekali. Maka kita boleh yakin bahawa agama palsu akan lenyap dan Armagedon akan datang. Tuhan telah menyingkapkan semua hal ini kepada kita. Adakah kita akan mendengar amaran dalam Firman Tuhan? (2 Ptr. 1:19) Sekaranglah masanya untuk berpihak kepada Yehuwa dan menyokong Kerajaan-Nya.—Why. 14:6, 7. <a><i>w12</i> 15/6 2:18, 19</a></desc></text>
<text date='17-02-2014'><date>Februari 17, Isnin</date><script><i>Segala sesuatu di alam semesta terbuka dan terdedah di sisi Tuhan.—Ibr. 4:13.</i></script><desc>Sesiapa yang tidak menghiraukan amaran yang diberikan oleh hamba yang setia pasti mengundang nahas bagi orang tersayang dan juga diri mereka. Ada yang ketagih melihat bahan lucah atau telah melakukan perbuatan yang tidak bermoral dan kemudian memujuk diri bahawa Yehuwa tidak nampak perbuatan mereka. Janganlah tipu diri sendiri. Yehuwa nampak segala-galanya. (Ams. 15:3) Tuhan mahu membantu semua umat-Nya dan Dia menggerakkan para penatua untuk membantu mereka. (Gal. 6:1) Namun, sepertimana kerajaan manusia berhak untuk menarik balik kerakyatan orang yang melakukan jenayah tertentu, Yehuwa tidak akan terus mengizinkan orang yang sengaja melanggar hukum-Nya untuk menjadi warganegara Kerajaan-Nya. (1 Kor. 5:11-13) Tetapi, Dia berbelas kasihan. Orang yang bertaubat dan mengubah tingkah laku sendiri boleh menjadi sahabat Tuhan semula dan terus memegang kewarganegaraan Kerajaan Tuhan. (2 Kor. 2:5-8) Betapa besarnya penghormatan kita kerana dapat menyembah Raja Yang Maha Pengasih! <a><i>w12</i> 15/8 2:12</a></desc></text>
<text date='18-02-2014'><date>Februari 18, Selasa</date><script><i>Tuhan akan memulihkan kesihatannya dan dosa yang sudah dilakukannya akan diampunkan.</i>—<i>Yak. 5:15.</i></script><desc>Ingatlah bahawa Tuhan berbelas kasihan. <i>Dialah yang memimpin anda</i> ke dalam sidang kerana Dia tahu potensi anda. (Mzm. 103:8, 9) Selagi anda menyembah-Nya dengan tulus ikhlas, Yehuwa akan terus membantu anda. (1 Taw. 28:9) Pada malam terakhir Yesus di bumi, dia telah berdoa bersama 11 orang rasulnya yang setia. Dia memohon kepada Yehuwa, “Aku meminta Engkau menjaga mereka daripada Si Jahat.” (Yoh. 17:15) Dewasa ini, Yesus juga mengambil berat terhadap semua pengikutnya. Oleh itu, Yehuwa pasti akan mendengar doa Yesus dan melindungi kita sepanjang masa yang genting ini. Yehuwa ‘memberikan pertolongan kepada orang yang tulus hati dan jujur. Dia melindungi orang yang setia kepada-Nya.’ (Ams. 2:7, 8) Ya, kita akan menghadapi pelbagai cabaran semasa menempuh haluan integriti. Namun, inilah satu-satunya jalan yang membawa kehidupan kekal dan kebebasan sejati. (Rm. 8:21) Maka, janganlah tinggalkan haluan ini! <a><i>w12</i> 15/7 2:17, 18</a></desc></text>
<text date='19-02-2014'><date>Februari 19, Rabu</date><script><i>Ayub masih tetap setia.—Ayb. 2:3.</i></script><desc>Ayub pernah menghadapi tekanan yang besar apabila seluruh hidupnya tunggang terbalik. (Ayb. 3:2, 3, 11) Lebih teruk lagi, dia tidak tahu mengapa semua masalah ini melandanya. Tetapi dia tidak berputus asa. Dia tetap mengekalkan integriti dan percaya kepada Tuhan. Bukankah Ayub teladan yang baik? Fikirkan juga tentang Paulus. Dia mengalami ‘bahaya di bandar, di gurun, dan di laut.’ Dia juga ‘tidak minum, lapar, dan kesejukan kerana kurang pakaian.’ Selain itu, dia pernah “terapung-apung di laut selama dua puluh empat jam,” mungkin kerana kapal yang dinaikinya karam. (2 Kor. 11:23-27) Walaupun Paulus hampir mati kerana menyembah Tuhan, Paulus yakin bahawa Tuhan akan menyelamatkannya. (2 Kor. 1:8-10) Kita mungkin tidak pernah mengalami begitu banyak pengalaman buruk seperti Paulus. Namun, kita boleh memahami perasaannya dan meneladani keberaniannya. <a><i>w12</i> 15/10 1:6, 7</a></desc></text>
<text date='20-02-2014'><date>Februari 20, Khamis</date><script><i>Hari kedatangan Tuhan akan tiba seperti pencuri datang pada malam hari.—1 Tes. 5:2.</i></script><desc>Paulus menyebut tentang “hari kedatangan Tuhan,” atau hari Yehuwa. Tempoh masa ini bermula dengan kemusnahan agama palsu dan memuncak semasa perang Armagedon. Namun, sejurus sebelum hari Yehuwa bermula, para pemimpin dunia akan berkata bahawa “semuanya aman dan tenteram.” (1 Tes. 5:3) Perkara ini mungkin merujuk kepada satu peristiwa besar atau beberapa peristiwa yang berlaku secara berturut-turut. Tidak kira siapa yang berkata “semuanya aman dan tenteram,” itulah tanda bahawa hari Yehuwa akan bermula. Maka Paulus berkata, “Kamu tidak hidup dalam kegelapan. Hari itu tidak seharusnya mengejutkan kamu seperti kedatangan seorang pencuri. Kamu semuanya orang yang hidup dalam cahaya.” (1 Tes. 5:4, 5) Tidak seperti kebanyakan orang, kita mengetahui erti di sebalik peristiwa dunia menerusi Bible. Kita tahu bahawa para pemimpin dunia akan berkata “semuanya aman dan tenteram.” Namun, bagaimanakah nubuat ini akan digenapi? Kita perlu tunggu dan lihat. Hal ini bermaksud “kita harus berjaga-jaga dan berwaspada.”—1 Tes. 5:6; Zef. 3:8. <a><i>w12</i> 15/9 1:3, 4</a></desc></text>
<text date='21-02-2014'><date>Februari 21, Jumaat</date><script><i>Semua itu menyenangkan hati-Ku.</i>—<i>Yer. 9:24.</i></script><desc>Adakah anda berasa bangga kerana Yehuwa ialah Tuhan anda? Apakah reaksi anda semasa jiran, rakan sekerja, rakan sekelas, atau saudara-mara bercakap buruk tentang Yehuwa dan mempersendakan Saksi-Saksi-Nya? Adakah anda yakin bahawa Yehuwa akan menyokong usaha anda untuk membela nama-Nya? Memang, ada waktunya kita perlu “berdiam diri,” tetapi kita tidak patut berasa malu kerana kita Saksi-Saksi Yehuwa dan pengikut Yesus. (Pkh. 3:7; Mrk. 8:38) Walaupun kita perlu bersikap lembut dan sopan semasa berdepan dengan orang yang tidak suka akan kebenaran, kita tidak patut menjadi seperti orang Israel yang menjadi ‘cemas dan sangat takut’ semasa mendengar cemuhan Goliat. (1 Sam. 17:11) Sebaliknya, kita mahu bertekad untuk menyucikan nama Tuhan Yehuwa. Kita mahu membantu orang lain mengenali Yehuwa. Oleh itu, kita menggunakan Firman-Nya untuk membantu orang lain sedar akan pentingnya untuk menghampiri Tuhan.—Yak. 4:8. <a><i>w12</i> 15/11 1:5</a></desc></text>
<text date='22-02-2014'><date>Februari 22, Sabtu</date><script><i>Tiap-tiap tahun Raja Salomo menerima hampir 23,000 kilogram emas.—2 Taw. 9:13, 14.</i></script><desc>Setiap tahun, Salomo menerima lebih daripada 23 tan emas! Kata-kata Salomo dalam buku Pengkhutbah menunjukkan bahawa dia tidak berfikir bahawa hanya orang yang kaya atau masyhur boleh berjaya dan bersukacita. Sebaliknya, dia menulis, ‘Aku insaf bahawa sebaik-baiknya yang dapat kita lakukan adalah bersukacita dan berusaha sedaya upaya semasa kita masih hidup. Kita semua harus makan dan minum serta menikmati hasil usaha kita kerana semua itu pemberian Tuhan.’ (Pkh. 3:12, 13, <i>ABB</i>) Dia juga sedar bahawa nikmat hidup akan benar-benar bermakna hanya jika seseorang mendapat perkenan Tuhan, iaitu mempunyai hubungan baik dengan-Nya. Maka, Salomo menyatakan, ‘Inilah kesimpulan daripada semuanya: Hormatilah Tuhan, dan taatilah segala perintah-Nya, kerana bagi maksud itulah manusia diciptakan.’—Pkh. 12:13, <i>ABB</i>. <a><i>w12</i> 15/12 1:4, 5</a></desc></text>
<text date='23-02-2014'><date>Februari 23, Ahad</date><script><i>Yehuwa melihat tentera Mesir, lalu mengacau-bilaukan mereka. Dia menyebabkan roda-roda kereta kuda mereka tersekat sehingga susah bergerak.—Kel. 14:24, 25.</i></script><desc>Berbanding tentera dan kereta kuda Firaun, orang Israel bergerak dengan perlahan sekali. Namun tentera Mesir tidak berpeluang mengejar mereka, kerana Yehuwa sedang berperang demi Israel. Sebaik sahaja semua orang Israel menyeberangi Laut Merah, Yehuwa menyuruh Musa, “Hulurkanlah tanganmu ke atas laut, maka air akan kembali lalu menimpa orang Mesir dan kereta kuda serta pemandu kereta kuda mereka.” Askar Mesir cuba melarikan diri dari laut, ‘tetapi Yehuwa menenggelamkan mereka.’ Akhirnya, “tiada seorang pun tentera Mesir yang terselamat.” (Kel. 14:26-28) Yehuwa telah membuktikan kebolehan-Nya untuk menyelamatkan umat-Nya dalam apa jua situasi. <a><i>w12</i> 15/4 4:11, 12</a></desc></text>
<text date='24-02-2014'><date>Februari 24, Isnin</date><script><i>Aku bunga mawar di Saron, bunga bakung di lembah gunung.—Kid. 2:1, ABB.</i></script><desc>Kepada kata-kata gadis Sulam ini, kekasihnya membalas, “Seperti bunga bakung antara semak berduri, demikianlah sayangku antara puteri.” (Kid. 2:2, <i>ABB</i>) Mereka sememangnya dilamun cinta, dan mereka mempunyai kasih yang mendalam terhadap Tuhan. Oleh itu, ikatan perkahwinan mereka akan menjadi sangat kuat. Gadis Sulam ini berkata kepada kekasihnya, “Jadikanlah aku meterai pada hatimu dan meterai pada lenganmu; kerana cinta itu sekuat maut, dan menuntut kesetiaan yang tidak berbelah bahagi seperti yang dituntut Sheol. Nyalanya seperti nyala api yang berkobar-kobar, nyala api Yah. Air yang banyak tidak dapat memadamkan cinta, dan sungai-sungai pun tidak dapat menghanyutkannya. Jika seseorang menggadaikan semua harta dalam rumahnya demi cinta, orang lain pasti akan menghinanya.” (Kid. 8:6, 7, <i>NW</i>) Tidakkah sifat sedemikian patut dimiliki oleh hamba-hamba Tuhan yang ingin berkahwin? <a><i>w12</i> 15/5 1:4, 5</a></desc></text>
<text date='25-02-2014'><date>Februari 25, Selasa</date><script><i>Engkau dan perempuan itu akan saling membenci; keturunannya dan keturunanmu akan sentiasa bermusuhan.—Kej. 3:15.</i></script><desc>Tidak lama selepas pemberontakan di Taman Eden, Yehuwa berjanji bahawa seorang “perempuan” akan menghasilkan ‘keturunan,’ atau benih, yang akhirnya akan “meremukkan kepala” Syaitan. Yehuwa menyingkapkan bahawa benih ini merupakan keturunan Abraham dan Raja Daud, dan juga berasal dari suku Yehuda di Israel. (Kej. 22:15-18; 49:10; Mzm. 89:4, 5; Luk. 1:30-33) Bahagian utama benih itu ialah Yesus Kristus. (Gal. 3:16) Bahagian sekunder pula ialah orang Kristian terurap. (Gal. 3:26-29) Yesus dan kaum terurap membentuk Kerajaan Tuhan yang akan menghancurkan Syaitan. (Luk. 12:32; Rm. 16:20) Nubuat pertama di Taman Eden menyatakan bahawa Syaitan juga akan menghasilkan benih sendiri. Benihnya akan membenci benih perempuan. <a><i>w12</i> 15/6 1:4, 5</a></desc></text>
<text date='26-02-2014'><date>Februari 26, Rabu</date><script><i>Dalamilah hukum Tuhan yang sempurna dan yang dapat membebaskan manusia.—Yak. 1:25.</i></script><desc>‘Hukum Tuhan yang sempurna dan yang dapat membebaskan manusia’ bukanlah Hukum Musa. Hukum Musa menunjukkan pelanggaran manusia dan telah disempurnakan oleh Kristus. (Mat. 5:17; Gal. 3:19) Jadi, apakah hukum yang dimaksudkan oleh Yakobus? Dia sedang memaksudkan hukum, atau “perintah Kristus.” (Gal. 6:2) Maka, ‘hukum yang sempurna’ itu merangkumi segala perintah Yehuwa bagi kita. Hukum ini membawa manfaat kepada orang Kristian terurap dan “domba-domba lain.” (Yoh. 10:16) Tidak seperti undang-undang banyak negara, ‘hukum yang sempurna’ ini tidak rumit dan tidak membebankan. Hukum ini hanya mengandungi perintah yang mudah dan prinsip-prinsip asas. (1 Yoh. 5:3) ‘Perintah yang aku berikan kepada kamu mudah diturut, dan beban yang aku berikan mudah dipikul,’ kata Yesus. (Mat. 11:29, 30, <i>ABB</i>) Selain itu, ‘hukum yang sempurna’ ini tidak terukir pada batu, mahupun mengandungi senarai denda yang panjang. Sebaliknya, hukum ini berteraskan kasih dan tertulis pada fikiran dan hati.—Ibr. 8:6, 10. <a><i>w12</i> 15/7 1:4, 5</a></desc></text>
<text date='27-02-2014'><date>Februari 27, Khamis</date><script><i>Pengetahuan yang benar akan melimpah.—Dan. 12:4, NW.</i></script><desc>Selepas kematian para rasul, kemurtadan merebak bagai cendawan tumbuh selepas hujan. (Kis. 20:28-30; 2 Tes. 2:1-3) Berabad-abad kemudian, “pengetahuan yang benar” susah didapati. Namun pada tahun 1870-an, sekumpulan kecil orang Kristian yang ikhlas di Pennsylvania, A.S., berkumpul bersama untuk mempelajari Bible dan mencari “pengetahuan yang benar.” Mereka menggelar diri Pelajar Bible. Mereka tidak seperti “orang bijak pandai” dunia yang tidak mengenal pengetahuan Tuhan. (Mat. 11:25) Mereka rendah diri dan melakukan kehendak Tuhan dengan ikhlas. Mereka membaca, membincang, dan merenung ayat Bible dengan cermat. Mereka merujuk kepada tulisan orang lain yang juga mencari kebenaran dan membandingkan ayat-ayat Bible. Secara beransur-ansur, kumpulan Pelajar Bible mula memahami kebenaran yang sekian lama tersembunyi. <a><i>w12</i> 15/8 1:3, 4</a></desc></text>
<text date='28-02-2014'><date>Februari 28, Jumaat</date><script><i>Masa mereka tinggal seratus dua puluh tahun.—Kej. 6:3, NW.</i></script><desc>Yehuwa tidak menunggu sehingga bahtera siap dibina sebelum memutuskan masa untuk mendatangkan Banjir. Dia tidak khuatir pembinaan itu akan tergendala. Sebaliknya, jauh sebelum Tuhan menyuruh Nuh membina bahtera, Dia telah menetapkan waktu kedatangan Banjir. Bagaimanakah kita tahu akan hal ini? Kata-kata Yehuwa dalam ayat di atas tidak merujuk kepada jangka hayat manusia, tetapi merujuk kepada masa Dia akan membersihkan bumi yang penuh dengan kejahatan. Memandangkan Banjir telah bermula pada tahun 2370 SM, kita menyimpulkan bahawa Tuhan membuat pernyataan ini pada tahun 2490 SM. Nuh berusia 480 tahun pada masa itu. (Kej. 7:6) Kira-kira 20 tahun kemudian, pada tahun 2470 SM, Nuh telah mendapat anaknya yang pertama. (Kej. 5:32) Banjir akan tiba dalam masa kira-kira seratus tahun lagi. <a><i>w12</i> 15/4 4:4, 5</a></desc></text>
<text date='01-03-2014'><date>Mac 1, Sabtu</date><script><i>Kamu mesti berusaha mengikut teladan-Nya.—Ef. 5:1.</i></script><desc>Kita ingin mempunyai pandangan yang sama dengan Tuhan. Yehuwa membenci dosa. Jadi kita pun mesti membenci dosa dan menjauhinya dengan sedaya upaya. Contohnya, kita harus menghindari orang murtad yang memilih untuk tidak memuliakan Tuhan. (Ul. 13:6-9) Jadi kita perlu menjauhi orang murtad atau sesiapa sahaja yang mengaku diri sebagai orang Kristian tetapi merosakkan nama Yehuwa. Walaupun dia seorang ahli keluarga, kita mesti menjauhkan diri daripadanya. (1 Kor. 5:11) Jika ada orang yang selalu mengkritik organisasi Yehuwa, usahlah bertikam lidah dengannya. Sebenarnya, adalah sangat berbahaya jika kita membaca bahan bacaan mereka kerana hal ini boleh memudaratkan kerohanian kita.—Yes. 5:20; Mat. 7:6. <a>w12 15/5 4:12, 13</a></desc></text>
<text date='02-03-2014'><date>Mac 2, Ahad</date><script><i>Aku di sisi-Nya seperti seorang jurubina, setiap hari akulah sumber kebahagiaan-Nya.—Ams. 8:30.</i></script><desc>Apabila Yehuwa dan Yesus bekerja bersama-sama, dan semasa Yesus meniru sifat-sifat Bapanya, hubungan mereka bertambah akrab. (Ams. 8:22, 23, 30, 31) Setelah makhluk-makhluk lain diciptakan, Anak telah memperhatikan bagaimana Yehuwa melayan setiap individu. Hal ini pasti menyebabkannya lebih menghargai keperibadian Tuhan. Kemudian, Syaitan mencabar kedaulatan Yehuwa. Anak telah berpeluang mempelajari bagaimana Yehuwa memperlihatkan kasih, keadilan, kebijaksanaan, dan kuasa semasa menghadapi masalah. Hal ini tentu membantu Yesus untuk menangani cabaran yang bakal dihadapinya semasa di bumi. (Yoh. 5:19) Oleh sebab Anak begitu rapat dengan Bapa, dia dapat memberitahu kita tentang Yehuwa dengan terperinci sekali. <a><i>w12</i> 15/4 1:6-8</a></desc></text>
<text date='03-03-2014'><date>Mac 3, Isnin</date><script><i>Lima orang antara mereka sudah meninggal, yang seorang masih memerintah, dan yang seorang lagi belum datang.—Why. 17:10.</i></script><desc>Kepala pertama binatang yang disebut dalam Wahyu 17:3 melambangkan Mesir. Mengapa? Kerana Mesir merupakan kuasa dunia pertama yang membenci umat Tuhan. Benih perempuan akan datang melalui keturunan Abraham. Tetapi apabila keturunan Abraham menjadi ramai di Mesir, orang Mesir mula menindas mereka. Syaitan ingin mencegah kelahiran benih ini lalu mendorong Firaun untuk membunuh semua bayi lelaki orang Israel. Tetapi Yehuwa menyelamatkan umat-Nya dengan membebaskan mereka dari Mesir. (Kel. 1:15-20; 14:13) Kepala kedua binatang itu melambangkan Asyur. Kerajaan yang berkuasa ini juga mencuba membanteras umat Tuhan dengan menyerang Yerusalem. Yehuwa mengutus malaikat-Nya untuk memusnahkan tentera Asyur.—2 Raj. 19:32-35; Yes. 10:5, 6, 12-15. <a><i>w12</i> 15/6 1:6-8</a></desc></text>
<text date='04-03-2014'><date>Mac 4, Selasa</date><script><i>Bencilah kejahatan, cintailah kebaikan.—Am. 5:15.</i></script><desc>Hukum-hukum yang diberikan oleh Yehuwa adalah untuk melindungi ciptaan-Nya. Sebagai contoh, tenaga dan jirim dikawal oleh pelbagai hukum fizik seperti graviti. Kita tidak rasa dikongkong, sebaliknya kita sedar bahawa hukum alam semula jadi penting dan bermanfaat. Begitu juga, piawaian moral dan rohani Yehuwa yang terkandung dalam hukum Kristus yang sempurna adalah untuk melindungi kita. (Yak. 1:25) Hukum ini juga membolehkan kita memuaskan segala keinginan yang sihat tanpa menyakiti diri sendiri atau menceroboh hak dan kebebasan orang lain. Maka, kunci untuk menikmati kebebasan sejati adalah dengan memupuk keinginan yang sihat, iaitu keinginan yang selaras dengan sifat-sifat dan piawaian Yehuwa. ‘Hukum yang membebaskan manusia’ akan membantu kita mencintai apa yang dicintai Yehuwa, dan membenci apa yang dibenci-Nya. <a><i>w12</i> 15/7 1:6, 7</a></desc></text>
<text date='05-03-2014'><date>Mac 5, Rabu</date><script><i>Kata-kata itu mesti dirahsiakan sehingga akhir zaman.—Dan. 12:9.</i></script><desc>Hari ini, kita dibantu untuk memahami nubuat-nubuat yang sudah lama “dirahsiakan” tetapi kini sedang digenapi. Banyak nubuat ini terdapat dalam buku Matius, Markus, Lukas, Yohanes, dan Wahyu. Yehuwa membantu kita memahami peristiwa yang tidak dapat dilihat oleh manusia—pertabalan Yesus sebagai raja, perang di syurga, dan penyingkiran Syaitan ke bumi. (Why. 12:7-12) Tuhan juga membantu kita memahami erti di sebalik peristiwa yang <i>dapat</i> kita lihat—perang, gempa bumi, wabak, kebuluran, serta orang yang berbuat jahat. (Luk. 21:10, 11; 2 Tim. 3:1-5) Kita juga sangat bersyukur kerana dibimbing oleh daya aktif-Nya untuk “mengetahui segala kebenaran”! (Yoh. 16:7, 13)Semoga kita sentiasa menghargai “pengetahuan yang benar” dan menyebarkannya dengan murah hati!—Dan. 12:4. <a><i>w12</i> 15/8 1:7, 8</a></desc></text>
<text date='06-03-2014'><date>Mac 6, Khamis</date><script><i>Apabila orang berkata, “Semuanya aman dan tenteram,” pada waktu itulah mereka akan ditimpa kebinasaan dengan tiba-tiba.—1 Tes. 5:3.</i></script><desc>Pada peringkat pertama, “Babel yang besar,” iaitu empayar agama palsu yang juga dikenali sebagai “pelacur,” akan “ditimpa kebinasaan dengan tiba-tiba.” (Why. 17:5, 6, 15) Serangan ke atas semua agama palsu, termasuk agama Kristian palsu, ialah permulaan kesengsaraan besar. (Mat. 24:21; 2 Tes. 2:8) Buku Wahyu menyatakan bahawa seekor binatang buas dengan “sepuluh tanduk” akan menyerang pelacur itu. Binatang buas ini melambangkan Pertubuhan Bangsa-Bangsa Bersatu (PBB). “Sepuluh tanduk” mewakili semua kuasa politik yang menyokong “binatang berwarna merah.” (Why. 17:3, 5, 11, 12) Seteruk manakah serangan ini? Negara anggota PBB akan merampas segala harta pelacur itu, mendedahkan sifat sebenarnya, membahamnya, dan “membinasakan dia dengan api.” Babilon Besar akan dimusnahkan selama-lamanya.—Why. 17:16. <a><i>w12</i> 15/9 1:3,</a><a>&#160;5, 6</a></desc></text>
<text date='07-03-2014'><date>Mac 7, Jumaat</date><script><i>Adakah kamu tawar hati pada hari kesusahan? Kekuatanmu akan kurang.—Ams. 24:10, NW.</i></script><desc>Ramai berasa seolah-olah mereka sedang tenggelam dalam dunia sekarang yang sarat dengan bencana, cabaran, dan tekanan. Orang Kristian pun berasa begitu. Lani menikmati khidmat sepenuh masa di Australia. Namun Lani telah menerima tamparan yang besar ketika mendapat tahu bahawa dia menghidap kanser payudara. Dia berkata, “Selepas menjalani rawatan, saya sangat lemah, dan saya hilang maruah diri.” Lebih teruk lagi, dia perlu menjaga suaminya yang telah menjalani pembedahan tulang belakang. Apakah yang akan anda lakukan jika hal ini berlaku kepada anda? Semasa mengalami kesusahan, ingatlah bahawa Syaitan mahu mengambil kesempatan untuk melemahkan iman kita. Tetapi jangan biarkan Syaitan berjaya! Kita boleh menghadapi kesusahan dengan berani jika kita merenungkan teladan-teladan Bible. <a><i>w12</i> 15/10 1:8, 9</a></desc></text>
<text date='08-03-2014'><date>Mac 8, Sabtu</date><script><i>Semoga Yehuwa mencegah aku daripada berbuat jahat terhadap rajaku yang telah dipilih Yehuwa.</i>—<i>1 Sam. 24:7.</i></script><desc>Setelah Daud melarikan diri, Saul memilih 3,000 orang askar Israel yang terbaik lalu pergi mencari Daud. (1 Sam. 24:3) Tanpa diketahuinya, Saul telah masuk ke dalam gua di mana Daud dan anak buahnya sedang bersembunyi. Daud berpeluang menggunakan kesempatan itu untuk membunuh Saul. Lagipun, Tuhan mahu Daud menggantikan Saul sebagai raja Israel. (1 Sam. 16:1, 13) Jika Daud mendengar nasihat anak buahnya, Raja Saul mungkin telah dibunuh. (1 Sam. 24:5-8) Saul masih merupakan raja yang dilantik Tuhan. Daud tidak mahu merampas kuasa Saul, memandangkan Yehuwa belum memansuhkan kedudukan Saul. Dengan memotong sedikit tepi jubah Saul, Daud membuktikan bahawa dia tidak berniat untuk membunuhnya.—1 Sam. 24:12. <a><i>w12</i> 15/11 1:8</a></desc></text>
<text date='09-03-2014'><date>Mac 9, Ahad</date><script><i>Meskipun kamu harus menanggung penderitaan kerana melakukan perkara yang baik, kamu berbahagia!—1 Ptr. 3:14.</i></script><desc>Untuk menghadapi kesusahan, kita memerlukan iman dan keberanian. Apakah itu iman? Rasul Paulus menulis, “Iman ialah surat hak milik bagi perkara yang kita harapkan. Orang yang beriman yakin akan perkara yang tidak dapat dilihat.” (Ibr. 11:1, <i>The Simple English Bible</i>) Jika kita mempunyai surat hak milik tanah, kita yakin bahawa kita merupakan pemiliknya. Iman kita juga seperti surat hak milik. Memandangkan kita percaya bahawa Tuhan sentiasa menepati janji-Nya, “surat hak milik” ini memberi kita jaminan bahawa janji-janji yang kita nantikan <i>pasti</i> akan menjadi kenyataan, walaupun kita tidak dapat melihatnya sekarang. Menurut sebuah kamus, keberanian ialah “keteguhan seseorang secara rohani, emosi, dan moral untuk bercakap dan bertindak tanpa gentar semasa menghadapi halangan dan ancaman.” (<i>The New Interpreter’s Dictionary of the Bible</i>) Jika kita berani, kita yakin, gagah, bahkan tidak takut malu.—Mrk. 6:49, 50; 2 Tim. 1:7. <a><i>w13</i> 15/1 1:1-3</a></desc></text>
<text date='10-03-2014'><date>Mac 10, Isnin</date><script><i>Raja Salomo berdosa terhadap Yehuwa.—1 Raj. 11:6.</i></script><desc>Salomo kemudiannya tidak setia kepada Yehuwa. Semasa dia sudah tua, isteri-isterinya berjaya memujuknya menyembah tuhan-tuhan lain. Salomo tidak menyembah Yehuwa dengan sepenuh hati seperti ayahandanya Raja Daud. Raja Salomo berdosa terhadap Yehuwa. (1 Raj. 11:4) Yehuwa murka terhadap Salomo. Dia berfirman, “Oleh sebab engkau dengan sengaja telah melanggar perjanjianmu dengan Aku, dan telah melanggar perintah-Ku, Aku bersumpah bahawa Aku akan mengambil kerajaanmu dan memberikannya kepada salah seorang pegawaimu.” (1 Raj. 11:11) Sungguh menyedihkan! Walaupun Salomo berjaya dalam banyak perkara, dia gagal dalam hal yang terpenting: Dia tidak setia kepada Tuhan dan mengecewakan-Nya. Kita masing-masing boleh bertanya, “Adakah saya akan mengambil iktibar daripada kisah hidup Salomo dan berusaha agar berjaya dalam hidup?” <a><i>w12</i> 15/12 1:7, 8</a></desc></text>
<text date='11-03-2014'><date>Mac 11, Selasa</date><script><i>Kamu mesti menegur orang yang mengajarkan ajaran sesat supaya mereka tetap berpegang teguh pada ajaran yang benar.—Tit. 1:13.</i></script><desc>Sesetengah ahli sidang melakukan dosa serius dan disingkirkan kerana kelakuan mereka. Jika mereka menerima disiplin, mereka dapat pulih secara rohani. (Ibr. 12:11) Apakah yang harus kita lakukan seandainya saudara-mara atau kawan baik kita disingkirkan? Kita perlu kekal setia kepada Tuhan, bukannya kepada manusia. Yehuwa sedang memperhatikan sama ada kita mematuhi perintah-Nya agar tidak bergaul dengan <i>sesiapa pun</i> yang disingkirkan. (1 Kor. 5: 11-13) Dunia kita sarat dengan pengkhianat. Namun, terdapat ramai orang yang setia dalam sidang Kristian. Kehidupan mereka membuktikan bahawa mereka ‘tetap percaya dan <i>setia</i> kepada Tuhan dan sesama.’ (Ams. 3:3) Semoga kita bertekad untuk kekal setia kepada Tuhan dan kepada satu sama lain. <a><i>w12</i> 15/4 2:16,</a><a>&#160;18</a></desc></text>
<text date='12-03-2014'><date>Mac 12, Rabu</date><script><i>Dialah yang menguasai musim dan masa; Dia melantik dan memecat raja.—Dan. 2:21.</i></script><desc>Lama sebelum Tuhan Yehuwa menciptakan manusia, Dia telah menyediakan asas bagi pengiraan masa. Pada hari penciptaan yang keempat, Tuhan berfirman, “Hendaklah ada benda-benda terang di langit untuk memisahkan siang daripada malam, dan untuk menunjukkan permulaan hari, tahun, serta musim.” (Kej. 1:14, nota kaki, 19, 26) Seperti yang dikehendaki Tuhan, hal ini telah terjadi. Sehingga hari ini, ahli sains masih bingung tentang sifat masa. Menurut sebuah ensiklopedia, “Masa merupakan misteri dunia yang paling sukar diketahui. Tiada orang yang dapat memberikan penjelasan yang tepat tentangnya.” Tetapi, Yehuwa mempunyai pengetahuan yang lengkap tentang masa. Dialah “yang menjadikan langit, . . . membentuk dan menjadikan bumi.” Yehuwa berkata, “Sejak permulaan Aku telah menubuatkan hal yang akan datang; dari dahulu Aku telah meramalkan hal yang akan berlaku.”—Yes. 45:18; 46:10. <a><i>w12</i> 15/5 3:1, 2</a></desc></text>
<text date='13-03-2014'><date>Mac 13, Khamis</date><script><i>Mereka tidak tahu akan apa yang sedang berlaku sehingga banjir membinasakan mereka semua.—Mat. 24:39.</i></script><desc>Kebanyakan orang sekarang tidak menghiraukan amaran yang diberikan oleh hamba Tuhan. Seperti orang pada zaman Nuh, ramai yang percaya bahawa Tuhan tidak akan menghukum orang jahat. (2 Ptr. 3:3-7) Bagaimanakah Nuh menggunakan masanya walaupun dia menghadapi banyak cabaran? Selepas ditugaskan oleh Yehuwa, Nuh membina sebuah bahtera untuk menyelamatkan nyawa orang dan binatang-binatang. (Kej. 6:13, 14, 22) Nuh juga mengumumkan penghakiman Yehuwa. Rasul Petrus berkata bahawa ‘Nuh mengisytiharkan cara hidup yang dikehendaki Tuhan.’ Hal ini menunjukkan bahawa Nuh ingin membantu jirannya untuk mendapat penyelamatan. (2 Ptr. 2:5) Adakah Nuh dan keluarganya sibuk mengembangkan perniagaan sendiri, mendapatkan benda-benda terbaru di pasaran, atau mengejar kehidupan yang selesa? Sudah pasti tidak! Nuh dan keluarganya mengetahui apa yang bakal berlaku dan tidak membazirkan tenaga dan masa untuk hal-hal sebegini. <a><i>w12</i> 15/6 3:3, 4</a></desc></text>
<text date='14-03-2014'><date>Mac 14, Jumaat</date><script><i>Walaupun semua tentera mengepung aku, aku tidak akan takut.—Mzm. 27:3.</i></script><desc>Seraya keadaan dunia semakin parah, mengapakah kita masih menggandakan usaha dalam kerja penyebaran? Sekarang ramai orang merasai kesan kegawatan ekonomi, tetapi mengapakah kita rela mengorbankan masa dan tenaga untuk menginjil? Bagaimanakah kita boleh tetap berani tatkala orang lain berasa gentar akan masa depan? Tuhan telah mengilhami Raja Daud untuk menggubah Mazmur 27. Mazmur ini akan memberi kita jawapannya. Ayat pertama mazmur Daud berbunyi, ‘Yehuwa adalah cahayaku dan penyelamatku; aku tidak akan takut kepada sesiapa pun. Yehuwa melindungi aku daripada segala bahaya; aku tidak akan gentar.’ (Mzm. 27:1, <i>ABB</i>) Rasa takut dan gentar boleh melemahkan seseorang sehingga dia tidak mampu melakukan apa-apa pun. Namun, orang yang yakin pada Yehuwa tidak patut dicengkam perasaan gentar. (1 Ptr. 3:14) Jika kita berlindung kepada Yehuwa, kita akan “hidup dengan aman dan tidak perlu takut.”—Ams. 1:33; 3:25. <a><i>w12</i> 15/7 3:1, 2</a></desc></text>
<text date='15-03-2014'><date>Mac 15, Sabtu</date><script><i>Pergilah kepada semua bangsa di seluruh dunia dan jadikanlah mereka pengikutku.—Mat. 28:19.</i></script><desc>Rakyat kerajaan manusia berusaha keras untuk menggalakkan orang lain menyokong parti politik mereka. Ada yang bahkan berkempen dari pintu ke pintu. Rakyat Kerajaan Tuhan dari seluruh pelosok dunia juga menyokong Kerajaan-Nya dengan menginjil dari pintu ke pintu dan di mana sahaja orang didapati. Malahan, majalah pembelajaran merupakan majalah yang paling laris di seluruh dunia! Kita memiliki penghormatan yang besar kerana dapat memberitahu orang lain tentang Kerajaan Tuhan. Adakah anda menginjil dengan semangat yang membara? Kerajaan Tuhan bakal menjadi satu-satunya kerajaan yang memerintah bumi, dan hukum Tuhan akan membimbing seluruh hidup kita. Adakah anda akan menjadi rakyat Kerajaan Tuhan yang baik? Sekaranglah masanya untuk membuktikannya. Setiap hari, buatlah keputusan yang memuliakan Yehuwa. Buktikan bahawa anda merupakan warganegara Kerajaan Tuhan yang mempunyai sahsiah tinggi dan terpuji!—1 Kor. 10:31. <a><i>w12</i> 15/8 2:15, 16</a></desc></text>
<text date='16-03-2014'><date>Mac 16, Ahad</date><script><i>Aku menjadikan semuanya baru!—Why. 21:5.</i></script><desc>Adakah kita menanti-nantikan masanya Tuhan membawa firdaus dan membanteras segala masalah? Meskipun kita mempunyai banyak sebab untuk percaya bahawa kemusnahan sistem Syaitan sudah sangat dekat, kita mungkin mula hilang sabar. Namun, Bible menunjukkan bahawa kita mesti bersabar. Seperti hamba Tuhan dahulukala, kita akan melihat penggenapan janji Tuhan jika kita beriman dan bersabar. (Ibr. 6:11, 12) Yehuwa sendiri pun banyak bersabar. Dia boleh mengakhiri kejahatan pada bila-bila masa, tetapi Dia tetap menunggu masa yang paling sesuai. (Rm. 9:20-24) Yehuwa bersabar kerana Dia tahu bahawa masa diperlukan untuk menyelesaikan isu-isu yang diungkit di Taman Eden. Memandangkan Tuhan benar-benar mengenali setiap individu di alam semesta, Dia akan melakukan apa yang terbaik bagi kita.—Ibr. 4:13. <a><i>w12</i> 15/9 3:1-3</a></desc></text>
<text date='17-03-2014'><date>Mac 17, Isnin</date><script><i>Ujilah diri kamu sendiri.—2 Kor. 13:5.</i></script><desc>Tidak kira sama ada anda baru dibaptis atau sudah lama menyembah Yehuwa, dari masa ke masa anda harus memeriksa diri. Sebagai orang yang telah membaktikan diri kepada Tuhan, kita juga mesti berlaku setia dalam semua aspek. Contohnya, sudahkah anda berkahwin? Jika ya, anda perlu menghormati ikrar perkahwinan dengan terus mencintai pasangan anda dan setia kepadanya. Pernahkah anda menandatangani kontrak perniagaan, atau mengisi borang permohonan untuk berkhidmat dalam organisasi Yehuwa? Laksanakan janji anda itu dengan sungguh-sungguh. Adakah anda menerima jemputan untuk makan bersama seseorang yang tidak berada? Janganlah batalkan janji itu hanya kerana ada jemputan lain yang lebih baik. Pernahkah anda berjanji kepada penghuni rumah bahawa anda akan kembali? Kalau begitu, tepatilah janji anda, dan Yehuwa tentu akan memberkati kerja penyebaran anda.—Luk. 16:10. <a><i>w12</i> 15/10 4:14, 15</a></desc></text>
<text date='18-03-2014'><date>Mac 18, Selasa</date><script><i>Sahabat-sahabatku, kamu seperti orang asing dan orang pelarian di dunia ini!—1 Ptr. 2:11.</i></script><desc>‘Umat pilihan Tuhan’ merujuk kepada orang yang diurapi daya aktif Tuhan seperti Petrus. Mereka ‘dikurniai hidup yang baru’ untuk memerintah di syurga bersama Kristus. (1 Ptr. 1:3, 4) Orang Kristian terurap pada abad pertama sesungguhnya merupakan “penduduk sementara.” Baki kaum terurap hari ini juga tidak akan menetap di bumi buat selama-lamanya. Rasul Paulus yang juga seorang Kristian terurap menjelaskan, ‘Kewarganegaraan kita di syurga. Dengan penuh harapan kita menanti-nantikan kedatangan Penyelamat kita, Tuan Yesus Kristus dari syurga.’ (Luk. 12:32; Flp. 3:20) Memandangkan ‘kewarganegaraan mereka di syurga,’ orang Kristian terurap yang meninggal akan mendapat hidup yang tidak boleh mati di syurga. (Flp. 1:21-23) Maka, secara harfiah, mereka ialah “penduduk sementara” di dunia Syaitan. <a><i>w12</i> 15/12 3:1, 2</a></desc></text>
<text date='19-03-2014'><date>Mac 19, Rabu</date><script><i>Sesiapa yang terkecil antara kamu, dialah yang terbesar! —Luk. 9:48.</i></script><desc>Pada tahun 32 M, suatu masalah timbul antara rasul-rasul Yesus semasa mereka berada di Galilea. Mereka bertengkar tentang siapa dalam kalangan mereka yang paling penting. (Luk. 9:46-48) Dengan sabar tetapi tegas, Yesus membantu para rasulnya untuk memahami betapa pentingnya sikap rendah hati. Dalam bahasa Yunani, perkataan “terkecil” di Lukas 9:48 merujuk kepada seseorang yang sederhana, rendah hati, rendah diri, tidak penting, atau tidak berpengaruh. Yesus menggunakan contoh seorang kanak-kanak untuk menjelaskan pentingnya sikap rendah hati dan kesederhanaan. Nasihatnya kepada para rasul juga berguna bagi orang Kristian masa sekarang. Kadang-kadang, kita berasa tidak mudah untuk merendahkan diri. Kita mungkin suka mengejar kemasyhuran kerana manusia cenderung bersikap sombong. Semangat dunia dan sikap suka bersaing boleh menyebabkan kita bermegah diri, suka bertanding, atau suka mengawal orang. <a><i>w12</i> 15/11 3:1,</a><a>&#160;3</a></desc></text>
<text date='20-03-2014'><date>Mac 20, Khamis</date><script><i>Berkat Yehuwa sahajalah yang menjadikan orang kaya. Kerja keras tidak akan menambah kekayaan.—Ams. 10:22, ABB.</i></script><desc>Jika anda orang muda yang sedang memilih kerjaya, bagaimanakah anda dapat membuat pilihan yang bijak? Adakah latihan dan kerjaya yang dipilih membantu anda untuk mengutamakan Kerajaan Tuhan? Atau adakah kerjaya itu menjauhkan anda daripada Yehuwa? (2 Tim. 4:10) Adakah anda bercita-cita untuk mengejar kebahagiaan dunia yang naik turun mengikut pasaran saham atau simpanan bank? Atau adakah anda akan percaya kepada Yehuwa seperti Daud yang berkata, ‘Kini aku sudah tua dan sudah hidup lama, tetapi aku tidak pernah melihat orang baik ditinggalkan Yehuwa, ataupun anak mereka meminta-minta makanan’? (Mzm. 37:25, <i>ABB</i>) Ingatlah, satu haluan akan menjauhkan anda daripada Yehuwa, manakala satu lagi merupakan jalan hidup yang terbaik. (Mal. 3:10) Haluan manakah yang akan anda pilih? <a><i>w13</i> 15/1 2:10</a></desc></text>
<text date='21-03-2014'><date>Mac 21, Jumaat</date><script><i>Kamu akan melihat ‘Bencana yang Dahsyat.’ Lalu mereka yang di Yudea mesti lari ke pergunungan.</i>—<i>Mat. 24:15, 16, ABB</i>.</script><desc>Orang Kristian yang mendengar kata-kata Yesus dan berlari ke pergunungan telah selamat. Ya, Yehuwa tahu cara untuk menyelamatkan umat-Nya. Apakah pengajarannya bagi kita? Sepanjang kesengsaraan besar, orang Kristian perlu mematuhi arahan daripada organisasi Tuhan dan Firman-Nya. Misalnya, arahan Yesus untuk “lari ke pergunungan” akan digenapi pada zaman moden ini. Bagaimana? Kita belum tahu. Namun, Yehuwa pasti akan menjelaskan maksud arahan itu pada masa yang sesuai. Oleh sebab ketaatan akan menentukan hidup mati kita, tanyalah diri sendiri: “Apakah reaksi saya ketika Yehuwa memberikan arahan kepada umat-Nya hari ini? Adakah saya cepat mentaati-Nya atau suka berlengah-lengah?”—Yak. 3:17. <a><i>w12</i> 15/4 4:13,</a><a>&#160;15, 16</a></desc></text>
<text date='22-03-2014'><date>Mac 22, Sabtu</date><script><i>Wanita itu bebas berkahwin lagi dengan orang yang disukainya; tetapi lelaki itu haruslah seorang Kristian.—1 Kor. 7:39.</i></script><desc>Yehuwa prihatin terhadap pilihan teman hidup anda. Tuhan mengarahkan orang Israel, “Jangan berkahwin dengan mereka [penduduk Kanaan], dan jangan biar anak-anak kamu berkahwin dengan mereka, kerana mereka akan menjauhkan anak-anak kamu daripada Tuhan, sehingga anak-anak kamu itu menyembah tuhan-tuhan lain. Jika hal itu berlaku, Tuhan akan murka terhadap kamu dan membinasakan kamu dengan serta-merta.” (Ul. 7:3, 4, <i>ABB</i>) Berabad-abad kemudian, imam Ezra berkata, “Kamu telah berdosa dan menambah kesalahan Israel kerana berkahwin dengan perempuan asing.” (Ezr. 10:10) Seorang penyembah Yehuwa yang mengahwini orang tidak seiman mengingkari Tuhan. Lagipun tidak masuk akal jika kita berdoa, “Yehuwa, saya sengaja mengingkari-Mu. Tetapi tolong berkati saya!” <a><i>w12</i> 15/5 1:6, 7</a></desc></text>
<text date='23-03-2014'><date>Mac 23, Ahad</date><script><i>Yehuwa tahu akan fikiran manusia; semuanya sia-sia belaka.—Mzm. 94:11.</i></script><desc>Kebijaksanaan dalam Bible adalah bukti bahawa Tuhan ialah Pengarang Bible. Paulus menulis, “Siapakah yang mengetahui fikiran Tuhan? Siapakah yang dapat menasihati Dia?” (1 Kor. 2:16) Ayat itu berdasarkan tulisan nabi Yesaya, ‘Siapakah dapat mengarahkan Yehuwa, dan siapakah dapat mengajar dan menasihatkan Dia?’ (Yes. 40:13, <i>ABB</i>) Tiada sesiapa yang boleh berbuat demikian. Oleh itu kita sentiasa memperoleh hasil yang terbaik jika kita menerapkan nasihat Bible tentang perkahwinan, anak-anak, hiburan, pergaulan, ketekunan, kejujuran, dan sikap moral. Kita tidak sekali-kali akan memperoleh nasihat buruk daripada Bible. Sebaliknya, nasihat manusia kadang-kadang tidak berkesan. (Yer. 10:23) Nasihat manusia perlu diubah atau dikemaskinikan apabila mereka menyedari bahawa nasihat yang sebelumnya tidak begitu berkesan. <a><i>w12</i> 15/6 4:11</a></desc></text>
<text date='24-03-2014'><date>Mac 24, Isnin</date><script><i>Setiap suami harus mengasihi isterinya seperti dia mengasihi dirinya sendiri, dan setiap isteri harus menghormati suaminya.—Ef. 5:33.</i></script><desc>Bible menyatakan bahawa hubungan Kristus dan sidang bagaikan hubungan suami dan isteri. Perbandingan ini menunjukkan bahawa suami harus membimbing, mengasihi, dan menjaga isterinya, manakala isteri pula patut mentaati suaminya. (Ef. 5:22-32) Perhatikan bahawa Paulus menulis, “Hai suami, kasihilah isteri kamu, <i>sebagaimana</i> Kristus mengasihi jemaah.” Bagaimanakah Kristus mengasihi sidang Kristian? Dia ‘mengorbankan nyawanya untuk jemaah. Kristus berbuat demikian untuk membersihkan jemaah dengan air dan dengan firman Tuhan.’ (Ef. 5:25, 26) Ya, selaras dengan tujuan Yehuwa untuk menyatukan segala ciptaan-Nya di bawah Kristus, seorang suami harus memastikan keperluan rohani keluarganya dipenuhi. <a><i>w12</i> 15/7 4:15</a></desc></text>
<text date='25-03-2014'><date>Mac 25, Selasa</date><script><i>Mereka yang telah disatukan oleh Tuhan, tidak boleh dipisahkan oleh manusia.—Mat. 19:6.</i></script><desc>Untuk mengelakkan perangkap perzinaan, fikirkan secara mendalam erti kesetiaan pada teman hidup. Jadi, jangan sekali-kali anggap bahawa tugas di sidang lebih penting daripada pasangan anda. Jika anda sering menghabiskan masa tanpa pasangan anda, ikatan perkahwinan anda mudah terlerai dan anda senang digoda untuk berzina. Rasul Petrus menulis, ‘Jagalah jemaah dengan senang hati sebagaimana yang dikehendaki oleh Tuhan. Janganlah lakukan tugas itu dengan berat hati. Jangan lakukan pekerjaan kamu untuk mendapat upah, tetapi lakukannya kerana kamu sungguh-sungguh ingin melakukannya.’ (1 Ptr. 5:2) Sebagai penatua, anda memang perlu menjaga keperluan sidang. Tetapi, janganlah ketepikan tanggungjawab anda sebagai seorang suami. Tidak masuk akal—dan sangat berbahaya—jika anda bertungkus lumus memberi makanan rohani kepada sidang tetapi isteri anda “kelaparan” di rumah. <a><i>w12</i> 15/8 4:14, 15</a></desc></text>
<text date='26-03-2014'><date>Mac 26, Rabu</date><script>[<i>Daya aktif</i>] <i>akan membimbing kamu supaya mengetahui segala kebenaran itu.—Yoh. 16:13.</i></script><desc>Seperti kaum terurap, kumpulan besar manusia yang peka juga berpaut pada saluran yang digunakan oleh Tuhan untuk menyajikan santapan rohani. (Mzm. 119:130) Maka, mereka bersedia untuk kedatangan Kristus dan giat menginjil meskipun ditimpa cubaan. Misalnya di sebuah kem penjara Nazi, saudara kita hanya mempunyai sebuah Bible. Jadi mereka berdoa untuk makanan rohani tambahan. Tidak lama kemudian, seorang saudara yang masuk kem itu berjaya membawa masuk beberapa naskhah <i>The Watchtower</i> yang baru. Dia menyembunyikannya dalam kaki palsunya. Ernst Wauer, seorang saudara terurap yang dipenjarakan dalam kem itu berkata bahawa Yehuwa membantu mereka untuk menghafal perkara-perkara yang menggalakkan dalam rencana itu. Dia juga berkata, “Dewasa ini, kita mendapat makanan rohani dengan senang sekali. Tetapi adakah kita menghargainya?” <a><i>w12</i> 15/9 4:14</a></desc></text>
<text date='27-03-2014'><date>Mac 27, Khamis</date><script><i>Kita semua sering membuat kesalahan.—Yak. 3:2.</i></script><desc>Apakah yang harus kita lakukan, jika berdosa seperti di Imamat 5:4? Jika kita mengakui kesalahan di hadapan Yehuwa, dosa kita diampuni melalui Yesus Kristus, Imam Agung kita. (1 Yoh. 2:1, 2) Untuk mendapat perkenan Tuhan, kita perlu membuktikan bahawa kita benar-benar bertaubat. Kita tidak akan sengaja mengulangi kesalahan tersebut, dan akan berusaha untuk membaik pulih situasi buruk yang berlaku akibat janji yang dimungkiri. (Ams. 6:2, 3) Sebenarnya, adalah jauh lebih baik jika kita berfikir masak-masak sebelum membuat apa-apa janji. (Pengkhutbah 5:1) Pada penghujung Pemerintahan Seribu Tahun Kristus, orang yang tetap setia semasa ujian terakhir tidak perlu meragui kata-kata orang lain lagi. (Why. 20:7-10) Semua orang akan menepati janji mereka. Hal ini kerana mereka meniru teladan Bapa mereka di syurga yang merupakan Tuhan kebenaran.—Ul. 32:4. <a><i>w12</i> 15/10 4:16,</a><a>&#160;18</a></desc></text>
<text date='28-03-2014'><date>Mac 28, Jumaat</date><script><i>Yerusalem, engkau akan ditinggalkan oleh Tuhan, sehingga engkau terbiar.—Mat. 23:38, ABB.</i></script><desc>Selepas Yesus mengorbankan nyawanya yang sempurna, Yehuwa tidak menghendaki orang Israel mempersembahkan korban binatang lagi. (1 Yoh. 4:9, 10) Semasa di bumi, Yesus mencerminkan pandangan Bapanya dengan berkata, ‘Yerusalem, Yerusalem! Engkau membunuh nabi dan merejam utusan Tuhan! Sudah beberapa kali aku ingin memeluk semua pendudukmu seperti seekor induk ayam menaungi anak-anaknya di bawah sayapnya, tetapi pendudukmu tidak mahu!’ (Mat. 23:37, <i>ABB</i>) Maka, bangsa Israel yang berdosa dan enggan bertaubat telah digantikan dengan Israel rohani. (Mat. 21:43; Gal. 6:16) Tetapi bagaimana pula dengan bangsa Israel jasmani secara individu? Jika mereka beriman kepada Tuhan dan korban tebusan Yesus, mereka berpeluang untuk mendapat pengampunan dan belas kasihan Tuhan. Semasa di dunia baru, orang mati yang tidak sempat bertaubat juga akan dibangkitkan dan diberikan peluang ini.—Yoh. 5:28, 29; Kis. 24:15. <a><i>w12</i> 15/11 4:16</a></desc></text>
<text date='29-03-2014'><date>Mac 29, Sabtu</date><script><i>Musa seolah-olah dia sudah nampak Tuhan yang tidak kelihatan itu.</i>—<i>Ibr. 11:27.</i></script><desc>Kerja sekular dan wang penting untuk menjaga keperluan kita. Rekreasi dapat menyegarkan dan teknologi adalah berguna. Tetapi, jika kita mengejar perkara-perkara ini pada masa yang salah dan secara berlebihan, kita akan menjauhkan diri daripada Yehuwa. Janganlah membiarkan Syaitan menjauhkan anda dan keluarga daripada Yehuwa! (Ams. 22:3) Hampirilah Yehuwa dan tetaplah berada di sisi-Nya seperti yang dilakukan oleh hamba-hamba-Nya pada zaman dahulu. Henokh dan Nuh ‘hidup akrab dengan Tuhan.’ (Kej. 5:22; 6:9, 10) Yesus selalu mendapat sokongan Bapanya kerana dia sentiasa melakukan kehendak-Nya. (Yoh. 8:29) ‘Hendaklah kita sentiasa bersukacita, dan berdoalah sentiasa. Hendaklah kita bersyukur dalam segala keadaan.’ (1 Tes. 5:16-18, <i>ABB</i>) Janganlah membiarkan apa-apa menjauhkan anda daripada Yehuwa! <a><i>w13</i> 15/1 3:19, 20</a></desc></text>
<text date='30-03-2014'><date>Mac 30, Ahad</date><script><i>Tuhan memandang semua yang sudah dijadikan-Nya dan Dia sangat berpuas hati.</i>—<i>Kej. 1:31.</i></script><desc>Selepas menyatakan bahawa Dia berpuas hati dengan ciptaan-Nya, Yehuwa telah mengumumkan permulaan hari ketujuh. Hari ini merupakan hari rehat Tuhan. Panjangnya bukan 24 jam, tetapi merupakan tempoh masa Tuhan berehat daripada kerja penciptaan di bumi. (Kej. 2:2) Hari rehat Tuhan masih belum berakhir. (Ibr. 4:9, 10) Bible tidak memberitahu kita bila hari rehat Tuhan bermula. Yang kita tahu, hari tersebut bermula tidak lama selepas Hawa diciptakan, iaitu kira-kira 6,000 tahun lalu. Pemerintahan Seribu Tahun Kristus yang bakal bermula akan memastikan bahawa tujuan Tuhan tercapai. Pada masa itu, bumi firdaus akan dipenuhi umat manusia yang sempurna. (Kej. 1:27, 28; Why. 20:6) Anda pasti boleh menikmati masa depan yang indah itu! Tuhan “memberkati hari yang ketujuh dan menjadikan hari itu sebagai hari istimewa.” Hal ini menjamin bahawa Tuhan akan menunaikan janji-Nya tidak kira apa yang bakal berlaku.—Kej. 2:3. <a><i>w12</i> 15/10 3:1, 2</a></desc></text>
<text date='31-03-2014'><date>Mac 31, Isnin</date><script><i>Kami ialah rakan sekerja yang membawa sukacita bagimu.—2 Kor. 1:24, NW.</i></script><desc>Siapakah rakan sekerja Paulus yang turut membantu sidang Korintus? Paulus menulis, “Yesus . . . diisytiharkan kepada kamu oleh <i>Silas, Timotius dan aku sendiri.”</i> (2 Kor. 1:19) Di samping itu, Paulus juga menyebut tentang “rakan sekerja” yang lain seperti Apolos, Akwila, Priskila, Timotius, dan Titus. (Rm. 16:3, 21; 1 Kor. 3:6-9; 2 Kor. 8:23) Maka, dengan menulis, “Kami ialah rakan sekerja yang membawa sukacita bagimu,” Paulus sedang memberitahu sidang Korintus bahawa dia dan rakan-rakannya mahu membuat apa-apa sahaja untuk menggalakkan perasaan sukacita dalam sidang. Para penatua hari ini mempunyai keinginan yang sama. Mereka ingin membuat apa-apa sahaja agar rakan seiman dapat ‘menyembah Yehuwa dengan sukacita.’—Mzm. 100:2; Flp. 1:25. <a><i>w13</i> 15/1 5:4</a></desc></text>
<text date='01-04-2014'><date>April 1, Selasa</date><script><i>Aku lebih maju daripada kebanyakan orang Yahudi yang sebaya dengan aku dalam hal mengamalkan agama Yahudi.—Gal. 1:14.</i></script><desc>Saulus fasih dalam bahasa Ibrani dan Yunani, serta memiliki hak istimewa sebagai warganegara Roma yang diingini oleh ramai. Jika dia memilih untuk memburu kejayaan duniawi, dia dapat menjadi lebih kaya dan masyhur. Namun, dia telah memilih haluan hidup yang nampaknya bodoh dalam mata orang lain dan saudara-maranya. Mengapa? Paulus mengasihi Yehuwa. Baginya, perkenan Tuhan lebih penting daripada kekayaan atau kemasyhuran. Setelah mengetahui kebenaran, Paulus menghargai tebusan, aktiviti penyebaran Kristian, dan harapan untuk hidup di syurga—hal yang sering diketepikan oleh dunia. Tidak kira apa cubaan yang bakal melanda, Paulus bertekad untuk setia kepada Tuhan dan berpegang teguh pada ibadat sejati. Matlamat ini sesungguhnya ramuan penting yang tidak wujud dalam resipi kejayaan dunia. Adakah anda juga mempunyai matlamat seperti Paulus? <a><i>w12</i> 15/12 1:10-12</a></desc></text>
<text date='02-04-2014'><date>April 2, Rabu</date><script><i>Engkau harus mengabdikan diri kepada-Nya dengan tulus ikhlas dan rela hati.—1 Taw. 28:9.</i></script><desc>Firman Tuhan sering kali merujuk kepada anggota badan secara simbolik. Contohnya, Daud telah menulis, “Biarlah mata mereka buta; biarlah <i>tulang belakang</i> mereka lemah.” Bible juga menyatakan bahawa perkara yang dibenci oleh Yehuwa termasuk <i>“kaki</i> yang bergegas menuju kejahatan.” Yehuwa berfirman, “Aku telah menuliskan nama kamu pada <i>tapak tangan-Ku.”</i> Nabi Yeremia berkata kepada orang Israel, “Kamu mempunyai <i>mata</i> tetapi tidak melihat; mempunyai <i>telinga</i> tetapi tidak mendengar!” (Mzm. 69:24; Ams. 6:16-19; Yes. 49:16; Yer. 5:21) Namun, terdapat satu anggota tubuh yang paling kerap disebut dalam Bible. Perhatikan doa Hana semasa dia berkata, ‘Yehuwa menggembirakan <i>hatiku.’</i> (1 Sam. 2:1) Dalam Bible, hati disebut kira-kira seribu kali dan kebanyakannya membawa erti kiasan. Kita perlu memahami apa yang dilambangkan oleh perkataan “hati,” kerana Bible menyatakan bahawa hati manusia licik dan kita perlu menjaganya.—Yer. 17:9. <a><i>w12</i> 15/4 3:1, 2</a></desc></text>
<text date='03-04-2014'><date>April 3, Khamis</date><script><i>Siapakah yang menciptakan bintang-bintang?—Yes. 40:26.</i></script><desc>Dalam dunia fizikal, kejituan masa dapat dilihat pada skala yang sangat kecil mahupun yang sangat besar. Atom bergegar pada kadar yang malar. Jam atom dikatakan tidak berubah lebih daripada 1 saat dalam setiap 80 juta tahun. Pergerakan planet dan bintang-bintang juga sangat jitu dan digunakan untuk menandakan musim dan mencari arah. Yehuwa telah menciptakan semua ini dan mempunyai ‘kuasa yang amat besar.’ Sememangnya, kita harus memuji-Nya! Kejituan masa boleh diamati menerusi hidupan di bumi. Banyak tumbuhan dan binatang diciptakan dengan jam biologi dalaman. Burung mengikut naluri dan mengetahui masanya untuk berpindah. (Yer. 8:7) Manusia pun mempunyai jam dalaman yang mengikut kitaran 24 jam. (Mzm. 104:24) Ya, Penjaga Masa Agung kita Maha Kuasa dan Maha Bijaksana. <a><i>w12</i> 15/5 3:3, 4</a></desc></text>
<text date='04-04-2014'><date>April 4, Jumaat</date><script><i>Raja Babilonia menyerang Yerusalem dan mengepung kota itu.—Dan. 1:1.</i></script><desc>Yehuwa membenarkan orang Babilon untuk menakluki dan menawan umat-Nya. (2 Raj. 20:16-18) Buat suatu jangka masa yang panjang, bangsa Israel tidak mempunyai raja di ‘takhta yang telah ditetapkan oleh-Nya.’ (1 Taw. 29:23) Yehuwa menubuatkan bahawa keadaan ini akan berterusan sehingga seorang raja yang baru muncul daripada keturunan Raja Daud. (Yes. 11:1) Satu nubuat menunjukkan bahawa Rumah Tuhan di Yerusalem masih digunakan sebagai pusat ibadat orang Yahudi apabila Mesias, atau Individu Yang Terurap datang. (Dan. 9:24-27) Sebelum orang Israel menjadi tawanan di Babilon, Tuhan juga menubuatkan bahawa Mesias akan dilahirkan di Betlehem. (Mi. 5:1) Orang Yahudi harus dibebaskan, kembali ke tanah air, dan membina semula Rumah Tuhan supaya nubuat-nubuat ini digenapi. <a><i>w12</i> 15/6 1:9-11</a></desc></text>
<text date='05-04-2014'><date>April 5, Sabtu</date><script><i>Hukum Tuhan sempurna dan dapat membebaskan manusia. Seseorang yang mendalami hukum itu akan diberkati Tuhan.—Yak. 1:25.</i></script><desc>Dalam bahasa Yunani, perkataan “mendalami” bermaksud “membongkok dan meneliti.” Jika kita ingin minda dan hati sendiri dibimbing oleh ‘hukum yang membebaskan manusia,’ kita mesti mencurahkan usaha untuk mendalami Firman Tuhan. Kita harus mengkaji Bible dengan tekun dan berdoa sambil merenungi apa yang kita baca. (1 Tim. 4:15) Kita juga mesti terus menerapkan Firman Tuhan dan hidup sehaluan dengan kebenaran. Yesus pernah memberitahu pengikutnya bahawa jika mereka terus mentaati ajarannya, mereka “akan <i>mengetahui</i> kebenaran” dan dibebaskan. (Yoh. 8:31, 32, nota kaki) Kita benar-benar “mengetahui” kebenaran apabila kita menjadikannya sebati dengan hidup kita. Dengan itu kita dapat mengatakan bahawa firman Tuhan sedang “bekerja dalam diri” kita, dan membantu kita meniru keperibadian Bapa kita yang di syurga.—1 Tes. 2:13. <a><i>w12</i> 15/7 1:10, 11</a></desc></text>
<text date='06-04-2014'><date>April 6, Ahad</date><script><i>Alangkah berbahagianya kamu kerana dapat melihat apa yang kamu lihat sekarang ini! —Luk. 10:23.</i></script><desc>Pada April 1881, undangan dikeluarkan untuk mendapatkan 1,000 orang penginjil. Kumpulan Pelajar Bible mengundang orang lain untuk menginjil kerana mereka sedar bahawa orang Kristian sejati harus menyebarkan berita baik. Pada masa itu, hanya terdapat beberapa ratus orang yang menghadiri perjumpaan Pelajar Bible, jadi jumlah 1,000 orang perintis tidak tercapai. Namun, ramai yang menerima risalah atau majalah kita sedar bahawa mereka telah menemui kebenaran dan mahu membantu orang lain. Sebagai contoh, pada tahun 1882, selepas membaca majalah <i>Watch Tower</i> dan sebuah buku kecil yang diterbitkan oleh Pelajar Bible, seorang dari London, England, menulis, “Sila beritahu saya cara menginjil dan apa yang harus saya katakan agar dapat melaksanakan kerja Tuhan.” Pada tahun 1885, kira-kira 300 orang Pelajar Bible berkhidmat sebagai peneraju. Mereka memiliki matlamat yang sama seperti kita hari ini, iaitu membantu orang menjadi murid Yesus. <a><i>w12</i> 15/8 1:8-11</a></desc></text>
<text date='07-04-2014'><date>April 7, Isnin</date><script><i>Engkau akan menyerang Israel, umat-Ku.—Yeh. 38:15, 16.</i></script><desc>Kita tidak terlalu risau tentang penyelamatan sendiri. Sebaliknya, kita lebih berminat untuk melihat nama Yehuwa disucikan dan kedaulatan-Nya ditegakkan. Lebih daripada 60 kali, Yehuwa mengisytiharkan, ‘Mereka akan mengakui bahawa Akulah Yehuwa.’ (Yeh. 6:7) Kita boleh menanti-nantikan penggenapan nubuat ini, kerana kita yakin bahawa “Tuhan tahu akan cara menyelamatkan orang salih daripada cubaan.” (2 Ptr. 2:9) Sebelum itu, kita ingin menggunakan setiap peluang yang ada untuk mengukuhkan iman sendiri, supaya kita tetap berintegriti tidak kira apa dugaan yang menimpa kita. Apakah yang boleh kita lakukan sekarang? Kita patut berdoa, mengkaji serta merenungi Firman Tuhan, dan memberitahu orang lain tentang berita Kerajaan Tuhan. Usaha ini akan meneguhkan harapan kita “seperti sauh.”—Ibr. 6:19; Mzm. 25:21. <a><i>w12</i> 15/9 1:8, 9</a></desc></text>
<text date='08-04-2014'><date>April 8, Selasa</date><script><i>Tuhan memberkati hari yang ketujuh dan menjadikan hari itu sebagai hari istimewa, kerana pada hari itu Tuhan berehat setelah menyelesaikan pekerjaan-Nya.—Kej. 2:3.</i></script><desc>Selepas hari rehat Tuhan bermula, Syaitan telah memberontak. Malaikat ini ingin disembah dan mula menentang Yehuwa. Dia berdusta dan menyebabkan Hawa mengingkari Yehuwa. (1 Tim. 2:14) Hawa pula menyebabkan suaminya mengingkari Tuhan. (Kej. 3:1-6) Walaupun Yehuwa dituduh sebagai pendusta, Dia tidak perlu bersumpah bahawa tujuan-Nya akan tercapai. Sebaliknya, Dia menyatakan cara masalah ini akan diselesaikan. Dia berfirman, “Aku akan menyebabkan engkau [Syaitan] dan wanita itu saling bermusuhan, dan benihmu dan benihnya akan saling bermusuhan. Benih wanita akan meremukkan kepalamu dan engkau akan mematuk tumitnya.” Maksud janji ini akan tersingkap secara beransur-ansur.—Kej. 3:15, <i>NW;</i> Why. 12:9. <a><i>w12</i> 15/10 3:2, 3</a></desc></text>
<text date='09-04-2014'><date>April 9, Rabu</date><script><i>Tunjukkanlah aku jalan yang harus aku tempuh.</i>—<i>Mzm. 143:8.</i></script><desc>Sahabat kita mungkin mendesak kita supaya bertindak menurut pandangan manusia. Mereka mungkin mahu kita bertindak tanpa memikirkan pandangan Yehuwa. (1 Sam. 26:8-11) Agar kita dapat menghadapi situasi sebegini dengan teguh, pandangan Yehuwa harus terpahat di hati dan kita harus bertekad untuk menurut kehendak-Nya. Daud berdoa kepada Yehuwa, ‘Ajarlah aku melakukan kehendak-Mu.’ (Mzm. 143:5, 10) Daud lebih rela diajar oleh Tuhan daripada menurut pandangannya sendiri atau pandangan orang lain. Dia ‘memikirkan segala yang telah dilakukan oleh Yehuwa dan mengenangkan segala perbuatan-Nya.’ Kita juga dapat mengetahui kehendak Tuhan dengan membaca dan merenungkan kisah Bible yang menunjukkan cara Yehuwa berurusan dengan manusia. <a><i>w12</i> 15/11 1:10, 11</a></desc></text>
<text date='10-04-2014'><date>April 10, Khamis</date><script><i>Tidak seorang pun mengenal Bapa kecuali Anak serta mereka yang diberitahukan oleh Anak tentang Bapa.—Luk. 10:22.</i></script><desc>Yesus membantu muridnya mengenal Bapa menerusi kelakuannya. Semasa Filipus meminta Yesus, “Tunjukkanlah Bapa kepada kami,” Yesus menjawab, ‘Orang yang sudah melihat aku, sudah melihat Bapa.’ (Yoh. 14:8, 9) Apabila seorang pesakit kusta meminta bantuan Yesus, dia telah menyentuh orang yang “berpenyakit kulit yang mengerikan” itu lalu berkata, “Aku mahu, sembuhlah!” Orang itu pasti sedar bahawa Yehuwalah yang memberi Yesus kuasa untuk menyembuhkannya. (Luk. 5:12, 13) Selain itu, semasa Lazarus meninggal, pengikut Yesus tentu merasai belas kasihan Bapa ketika Yesus “sedih hati dan terharu” lalu menangis. Meskipun Yesus tahu bahawa dia akan membangkitkan Lazarus, dia telah merasai keperitan yang menyelubungi keluarga dan sahabat Lazarus.—Yoh. 11:32-35, 40-43. <a><i>w12</i> 15/4 1:10</a><p><b>Pembacaan Bible Sempena Peringatan:</b>&#160;&#160;<b>(Peristiwa waktu siang: 9 Nisan)</b>&#160;&#160;<b>Yoh. 12:12-19; Mrk. 11:1-11</b></p></desc></text>
<text date='11-04-2014'><date>April 11, Jumaat</date><script><i>Hendaklah kamu saling mengasihi.—Yoh. 13:34.</i></script><desc>Kasih mendorong kita untuk berbuat baik kepada orang lain. (Rm. 13:8-10) Contohnya, jika suami isteri saling mengasihi, mereka akan menjauhi apa sahaja perbuatan cabul. Jika kita mengasihi dan menghormati para penatua, kita akan mengikut arahan mereka. Anak-anak yang mengasihi ibu bapa akan mentaati dan menghormati ibu bapa serta tidak bercakap buruk tentang mereka. Jika kita mengasihi orang lain, kita tidak akan memandang rendah atau bersikap biadab kepada mereka. (Yak. 3:9) Para penatua akan mengasihi kawanan Tuhan dan memperlakukan mereka dengan lembut. (Kis. 20:28, 29) Kasih juga harus diperlihatkan semasa kerja penyebaran. Kita menginjil tanpa putus asa meskipun sesetengah penghuni rumah bersikap dingin. Jika kita memiliki kasih sejati terhadap Tuhan dan orang lain, kita akan menganggap kerja menginjilsebagai suatu penghormatan dan menginjil dengan sukacita.—Mat. 10:7. <a><i>w12</i> 15/5 4:14-16</a><p><b>Pembacaan Bible Sempena Peringatan:</b>&#160;&#160;<b>(Peristiwa waktu siang: 10 Nisan)</b>&#160;&#160;<b>Yoh. 12:20-50</b></p></desc></text>
<text date='12-04-2014'><date>April 12, Sabtu</date><script><i>Berita Baik tentang bagaimana Tuhan memerintah akan dikhabarkan.—Mat. 24:14.</i></script><desc>Yehuwa bertujuan supaya keturunan Adam dan Hawa memenuhi bumi. Selepas Hawa dan Adam mengingkari Tuhan, Yehuwa tidak membatalkan tujuan-Nya. Dia tidak menjadi kelam-kabut, membuat keputusan yang melulu, atau tidak mempedulikan umat manusia. Sebaliknya, dari awal-awal lagi, Yehuwa telah memutuskan cara yang terbaik untuk melaksanakan tujuan-Nya bagi manusia dan bumi. (Yes. 55:11)Yehuwa telah banyak bersabar dan mengawal diri. Dia bahkan menunggu ribuan tahun agar sesetengah aspek tujuan-Nya tercapai dalam cara yang terbaik. Yehuwa juga bersabar supaya lebih ramai orang dapat memperoleh kehidupan kekal. Sekarang, Dia sedang membuat persiapan untuk menyelamatkan kumpulan besar manusia. (Why. 7:9, 14; 14:6) Yehuwa membawakan berita baik kepada orang ramai menerusi kerja penyebaran kita. Berita baik ini sememangnya berita yang paling baik bagi umat manusia. <a><i>w12</i> 15/9 3:4, 5</a><p><b>Pembacaan Bible Sempena Peringatan:</b>&#160;&#160;<b>(Peristiwa waktu siang: 11 Nisan)</b>&#160;&#160;<b>Luk. 21:1-36</b></p></desc></text>
<text date='13-04-2014'><date>April 13, Ahad</date><script><i>Orang yang mula membajak, tetapi selalu menoleh ke belakang, tidak layak menikmati Pemerintahan Tuhan.—Luk. 9:62.</i></script><desc>Hari Yehuwa semakin dekat. Kita tidak mahu mengecewakan Yehuwa atau Yesus. Mereka telah mengamanahkan kita dengan kerja yang menakjubkan pada hari-hari terakhir ini. Kita berasa besar hati kerana mereka yakin dan percaya pada kita! (1 Tim. 1:12) Tidak kira sama ada kita mempunyai harapan untuk ke syurga atau bumi, kita akan terus mematuhi perintah Tuhan untuk menginjil dan menjadikan orang murid Yesus. Kita tidak perlu tahu secara tepat bila akhir akan datang. Namun, kita masih boleh dan akan bersedia untuk hari itu! (Mat. 24:36, 44) Selagi kita mempercayai Yehuwa dan mengutamakan Kerajaan Tuhan, kita tidak akan kecewa.—Rm. 10:11. <a><i>w12</i> 15/9 4:17-19</a><p><b>Pembacaan Bible Sempena Peringatan:</b>&#160;&#160;<b>(Peristiwa waktu siang: 12 Nisan)</b>&#160;&#160;<b>Mat. 26:1-5, 14-16; Luk. 22:1-6</b></p></desc></text>
<text date='14-04-2014'><date>April 14, Isnin<br/>Hari Peringatan Selepas Matahari Terbenam</date><script><i>Semua orang yang mahu hidup beribadat dan bersatu dengan Kristus akan dianiaya.—2 Tim. 3:12.</i></script><desc>Ingatlah bahawa kita tidak dapat menyelesaikan semua masalah. Kisah 14:22 menyatakan, ‘Kita harus mengalami banyak penderitaan supaya kita dapat menikmati Pemerintahan Tuhan.’ Jadi janganlah tawar hati. Sebaliknya, bolehkah anda menganggap penderitaan sebagai peluang untuk membuktikan keberanian dan kepercayaan anda terhadap kuasa penyelamatan Yehuwa? Semasa kita menderita, Tuhan membantu kita melalui Firman-Nya dan persaudaraan Kristian yang penyayang, serta menguatkan kita dengan daya aktif. Jika kita berfokus pada bantuan Tuhan, kita akan berasa lebih bahagia. Janganlah selalu renungkan perkara-perkara buruk yang berlaku. Sebaliknya lakukan apa yang terdaya untuk menangani masalah yang dihadapi, dan hargailah perkara-perkara positif dalam hidup anda.—Ams. 17:22. <a><i>w12</i> 15/10 1:10, 11</a><p><b>Pembacaan Bible Sempena Peringatan:</b>&#160;&#160;<b>(Peristiwa waktu siang: 13 Nisan)</b>&#160;&#160;<b>Mat. 26:17-19; Mrk. 14:12-16; Luk. 22:7-13</b>&#160;&#160;<b>(Peristiwa selepas matahari terbenam: 14 Nisan)</b>&#160;&#160;<b>Yoh. 13:1-5; 14:1-3</b></p></desc></text>
<text date='15-04-2014'><date>April 15, Selasa</date><script><i>Sesiapa yang bertahan sehingga akhir akan diselamatkan.—Mat. 24:13.</i></script><desc>Jika kita ingin terselamat semasa Tuhan menghukum dunia Syaitan, kita mesti memelihara integriti sampai akhir. Namun, Yehuwa tidak bermaksud kita harus bergantung pada akal dan kekuatan sendiri untuk bertahan. Bible memberikan jaminan ini: ‘Tuhan setia kepada janji-Nya. Dia tidak akan membiarkan kamu dicubai lebih daripada yang dapat kamu tanggung. Pada waktu kamu ditimpa cubaan, Dia akan memberikan jalan keluar supaya kamu mendapat kekuatan untuk menanggungnya.’ (1 Kor. 10:13) Apakah maksud kata-kata ini? Yehuwa boleh memastikan agar kita tidak dicubai lebih daripada yang dapat kita tanggung kerana Dia sangat mengenal kita. Dia tahu akan cabaran yang kita hadapi, sifat-sifat kita, dan sejauh mana kita dapat bertahan. Adakah Tuhan mengenal kita dengan begitu mendalam? Ya. Bible menunjukkan bahawa Yehuwa mengenali kita secara peribadi.—Mzm. 139:1-6. <a><i>w12</i> 15/4 5:1, 2</a><p><b>Pembacaan Bible Sempena Peringatan:</b>&#160;&#160;<b>(Peristiwa waktu siang: 14 Nisan)</b>&#160;&#160;<b>Yoh. 19:1-42</b></p></desc></text>
<text date='16-04-2014'><date>April 16, Rabu</date><script><i>Kita tahu bahawa sehingga saat ini alam semesta merintih kesakitan.—Rm. 8:22.</i></script><desc>Sejak tahun 1914, jutaan orang telah memilih untuk menjadi rakyat Kerajaan Tuhan yang dipimpin oleh Kristus Yesus. Mereka enggan menyokong dunia Syaitan. Sebaliknya, mereka menggunakan kehidupan dan aset sendiri untuk menyokong dan mengutamakan Kerajaan Tuhan. (Rm. 14:7, 8) Tidak lama lagi, Kristus akan menutup tirai sistem jahat Syaitan. Kerajaannya yang sempurna akan melenyapkan dosa dan kesedihan dari muka bumi, dan sesiapa sahaja yang menentang kedaulatan Yehuwa. Selepas itu, hamba-hamba Tuhan akan menjadi pemastautin <i>tetap</i> di bumi Firdaus. (Why. 21:1-5) Ciptaan akan “dibebaskan daripada kuasa yang menghancurkannya, lalu menikmati kebebasan dan kemuliaan” sebagai anak-anak Tuhan.—Rm. 8:21. <a><i>w12</i> 15/12 3:4, 5,</a><a>&#160;7</a><p><b>Pembacaan Bible Sempena Peringatan:</b>&#160;&#160;<b>(Peristiwa waktu siang: 15 Nisan)</b>&#160;&#160;<b>Mat. 27:62-66</b>&#160;&#160;<b>(Peristiwa selepas matahari terbenam: 16 Nisan)</b>&#160;&#160;<b>Yoh. 20:1</b></p></desc></text>
<text date='17-04-2014'><date>April 17, Khamis</date><script><i>Dia menghakimi dengan adil dan berperang untuk keadilan.—Why. 19:11.</i></script><desc>Tidak lama lagi, semua bangsa di dunia akan berperang dengan Yesus Kristus dan malaikat-malaikatnya. Pertempuran terakhir ini “dalam bahasa Ibrani dinamakan Harmagedon.” (Why. 16:14, 16; 19:12-16) Lebih daripada 2,500 tahun yang lalu, nabi Daniel diilhami untuk menuliskan kesudahan kerajaan-kerajaan yang menentang tujuan Tuhan: ‘Pada masa pemerintahan penguasa-penguasa itu, Tuhan penguasa di syurga akan mendirikan sebuah kerajaan yang kekal dan yang tidak dapat dikalahkan. Sebaliknya kerajaan itu akan memusnahkan sama sekali semua kerajaan yang lain, lalu kerajaan itu akan memerintah selama-lamanya.’ (Dan. 2:44, <i>ABB.</i>) Sempadan-sempadan antarabangsa akan dipadamkan. Masa depan yang begitu cerah harus mendorong kita semua untuk terus memuji dan memuliakan Tuhan Yehuwa dengan sedaya upaya. <a><i>w12</i> 15/12 4:16, 17</a><p><b>Pembacaan Bible Sempena Peringatan:</b>&#160;&#160;<b>(Peristiwa waktu siang: 16 Nisan)</b>&#160;&#160;<b>Yoh. 20:2-18</b></p></desc></text>
<text date='18-04-2014'><date>April 18, Jumaat</date><script><i>Engkau harus yakin dan berani. Engkau akan memimpin umat Israel ke tanah yang sudah Aku janjikan.—Ul. 31:23.</i></script><desc>Orang Israel bersedia untuk menakluki tanah Kanaan. Maka untuk menjadi seorang pemimpin yang baik, Yosua memerlukan kebijaksanaan daripada Tuhan. Selain itu dia memerlukan iman, keberanian, dan keyakinan. Semasa berperang untuk menakluki tanah Kanaan, Yosua telah memperlihatkan kebijaksanaan, keberanian, dan iman. Hal ini pasti menguatkan orang Israel. Namun, mereka bukan sahaja perlu berjuang dengan perkasa di medan perang. Mereka juga perlu mentaati Yehuwa dengan berani. Pada akhir riwayatnya, Yosua berkata, “Kamu harus bersungguh-sungguh mentaati dan melakukan segala sesuatu yang tercatat di dalam Kitab Taurat Musa. Jangan langgar satu pun daripada hukum itu.” (Yos. 23:6) Kita juga perlu mentaati Yehuwa dengan berani pada setiap masa, terutamanya semasa orang lain mendesak kita untuk melanggar kehendak Tuhan. (Kis. 4:18-20; 5:29) Jika kita bersandar pada Yehuwa melalui doa, Dia pasti akan membantu kita menjadi berani. <a><i>w13</i> 15/1 1:5, 6</a></desc></text>
<text date='19-04-2014'><date>April 19, Sabtu</date><script><i>Tiada sesiapa pun dapat menyelami fikiran Yehuwa.—Yes. 40:28.</i></script><desc>Satu cara untuk memupuk kerendahan hati adalah dengan menyedari bahawa Yehuwa jauh lebih agung daripada kita. Paulus memuji Yehuwa dalam tulisannya, ‘Alangkah hebatnya kekayaan, kebijaksanaan, dan pengetahuan Tuhan! Siapakah dapat menjelaskan keputusan-Nya? Siapakah dapat memahami cara Dia melakukan sesuatu?’ (Rm. 11:33, <i>ABB</i>) Walaupun ilmu manusia semakin bertambah, kata-kata Paulus masih terbukti benar. Betapa banyak pun ilmu kita, kita tidak mungkin dapat mengetahui segala-galanya tentang Yehuwa, perbuatan-Nya, dan pemikiran-Nya. Maka, kita tidak ada sebab untuk membanggakan diri. Yehuwa sendiri bersikap rendah hati. Cuba bayangkan, walaupun keagungan Yehuwa tiada tolok bandingnya, kita diberikan peluang untuk ‘bekerja bersama-sama-Nya!’ (1 Kor. 3:9) Tuhan memberi kita penghormatan yang besar untuk menggunakan Firman-Nya semasa menjalankan kerja penyebaran. <a><i>w12</i> 15/11 3:4,</a><a>&#160;6</a></desc></text>
<text date='20-04-2014'><date>April 20, Ahad</date><script><i>Yehuwa adalah cahayaku dan penyelamatku.—Mzm. 27:1.</i></script><desc>Sebagai cahaya kita, Yehuwa membebaskan kita daripada kejahilan dan kegelapan rohani. Cahaya lampu boleh membantu kita mengenal pasti bahaya atau halangan sepanjang perjalanan kita, tetapi cahaya tidak dapat menghilangkan ancaman tersebut. Kita sendiri perlu menghindari bahaya itu. Begitu juga, Yehuwa menerangkan erti di sebalik peristiwa yang terjadi di pentas dunia dan mengingatkan kita tentang bahaya sistem dunia ini. Dia memberikan prinsip-prinsip Bible yang sentiasa berfaedah, tetapi kita mesti menerapkannya. Dengan berbuat demikian, kita menjadi ‘lebih bijak daripada semua musuh’ atau ‘semua guru’ kita. (Mzm. 119:98, 99, 130) Kata-kata Daud di Mazmur 27:1 menunjukkan bahawa dia mengingati bagaimana Yehuwa telah menyelamatkannya. (1 Sam. 17:37, 49, 50; 18:11, 12; 19:10) Maka, Daud boleh berkata dengan yakin, ‘Yehuwa ialah penyelamatku.’ Pada masa hadapan, Yehuwa juga akan menyelamatkan hamba-hamba-Nya semasa kesengsaraan besar.—Why. 7:14; 2 Ptr. 2:9. <a><i>w12</i> 15/7 3:3, 4</a></desc></text>
<text date='21-04-2014'><date>April 21, Isnin</date><script><i>Segala ilmu bangsa Mesir diajarkan kepada Musa.—Kis. 7:22.</i></script><desc>Barangkali, pendidikan di Mesir bertujuan untuk membantu Musa berkhidmat di istana Firaun. Maka, dia berpeluang menjadi pemimpin yang terkemuka di Mesir, kuasa dunia pada masa itu, serta mendapat banyak kemewahan dan kesenangan hidup. Tetapi adakah hal-hal ini menjadi tumpuan Musa? Sejak kecil lagi, Musa dididik oleh ibu bapa kandungnya. Maka Musa mungkin tahu tentang janji-janji Yehuwa kepada Abraham, Ishak, dan Yakub. Musa mempercayai janji-janji itu. Dan dia mungkin telah berfikir tentang masa depannya serta kesetiaannya kepada Yehuwa. Jadi apakah yang telah dilakukan Musa semasa dia berdepan dengan pilihan untuk menjadi seorang putera Mesir atau menjadi seorang hamba Israel? Musa memilih untuk ‘menderita bersama-sama umat Tuhan daripada menikmati kesenangan hidup berdosa untuk sementara waktu.’ (Ibr. 11:24-26) Kemudian, dia telah menjalani kehidupannya sebagaimana yang diperintahkan oleh Yehuwa.—Kel. 3:2, 6-10. <a><i>w12</i> 15/6 3:5, 6</a></desc></text>
<text date='22-04-2014'><date>April 22, Selasa</date><script><i>Mereka terlepas daripada perangkap Iblis.—2 Tim. 2:26.</i></script><desc>Syaitan suka menghendap dan mengekori hamba Yehuwa. Niatnya bukan untuk membunuh kita. Sebaliknya, dia mahu menangkap mangsanya hidup-hidup lalu memperalatkan mereka. (2 Tim. 2:24-26) Pemburu yang mahu menangkap binatang hidup-hidup mungkin menggunakan perangkap. Dia mungkin memasang perangkap yang sukar dikesan, atau mengumpan binatang itu untuk keluar dari tempat persembunyian lalu menangkapnya. Jika kita tidak mahu tertangkap, kita mesti peka terhadap tanda-tanda yang menunjukkan di mana perangkap Syaitan tersorok. Tiga perangkap yang biasa digunakan oleh Syaitan ialah (1) pertuturan yang tidak terkekang, (2) rasa takut dan tekanan, dan (3) rasa bersalah yang melampau. <a><i>w12</i> 15/8 3:1, 2</a></desc></text>
<text date='23-04-2014'><date>April 23, Rabu</date><script><i>Latihan jasmani ada faedahnya.—1 Tim. 4:8.</i></script><desc>Bible tidak mengutuk orang yang ingin bergembira, ataupun mendakwa bahawa rekreasi dan hiburan merupakan perkara yang sia-sia. Bible turut menyatakan bahawa ada “waktu untuk tertawa” dan ada “waktu untuk menari.” Bible juga menggalakkan rehat yang secukupnya. (Pkh. 3:4; 4:6) Tetapi, jika anda tidak berhati-hati, rekreasi dan hiburan mungkin menjauhkan anda daripada Yehuwa. Bagaimana? Dua faktor perlu dipertimbangkan, iaitu <i>jenis</i> hiburan dan <i>masa</i> yang diluangkan untuk hiburan. Kebanyakan rekreasi dan hiburan hari ini mengagung-agungkan perkara yang dibenci oleh Tuhan seperti keganasan, spiritisme, dan perbuatan seks yang tidak bermoral. Maka, pilihlah hiburan dan rekreasi dengan cermat dan fikirkanlah kesannya ke atas anda. Fikirkan juga masa yang diluangkan untuk rekreasi dan hiburan. Tanyalah diri anda, “Adakah saya meluangkan begitu banyak masa untuk aktiviti riadah sehingga kekurangan masa untuk aktiviti rohani?”—Flp. 1:10, 11. <a><i>w13</i> 15/1 2:11-13</a></desc></text>
<text date='24-04-2014'><date>April 24, Khamis</date><script><i>Tidak baik manusia hidup seorang diri. Aku akan menjadikan seorang teman yang sesuai untuk menolong dia.—Kej. 2:18.</i></script><desc>Yehuwa mempunyai pengetahuan yang sempurna tentang manusia dan perkahwinan. Yehuwa menciptakan manusia dengan keupayaan untuk menikmati hubungan seks agar mereka “mempunyai anak cucu yang banyak.” (Kej. 1:28) Tuhan juga memahami kita apabila kita kesunyian. Sebelum menciptakan wanita pertama, Tuhan menyebut kata-kata dalam ayat harian di atas. Yehuwa juga tahu benar akan kebahagiaan yang dapat dinikmati dalam perkahwinan. (Ams. 5:15-18) Semua perkahwinan hari ini tidak sempurna kerana kita mewarisi dosa dan ketidaksempurnaan daripada Adam. Tetapi, hamba-hamba Yehuwa yang mematuhi Firman-Nya boleh menikmati perkahwinan yang bahagia. Sebagai contoh, mari kita lihat nasihat Paulus tentang hubungan seks antara suami dan isteri. (1 Kor. 7:1-5) Bible tidak menyatakan bahawa hubungan seks hanya untuk meneruskan zuriat. Keintiman sebegini dapat memenuhi keperluan emosi dan fizikal. Namun suami isteri harus mengelakkan amalan seks yang tidak diperkenankan Tuhan. <a><i>w12</i> 15/5 1:9, 10</a></desc></text>
<text date='25-04-2014'><date>April 25, Jumaat</date><script><i>Firman-Mu itu pelita yang memimpin aku, dan cahaya yang menerangi jalanku.—Mzm. 119:105.</i></script><desc>Bible merupakan hadiah daripada Tuhan yang diberikan melalui daya aktif-Nya. Pupuklah tabiat membaca Bible setiap hari dan kasih anda terhadap Bible dan Pengarangnya akan bertambah. (Mzm. 1:1, 2) Berdoalah sebelum membaca Bible dan mintalah daya aktif Tuhan untuk membimbing pemikiran anda. (Luk. 11:13) Bible mengandungi fikiran Tuhan. Jadi apabila anda merenungkan apa yang dibaca, fikiran anda akan menjadi selaras dengan fikiran Tuhan. Terapkanlah pengetahuan Bible yang anda pelajari. Semasa anda membaca Bible, anda bagaikan menatap wajah sendiri dalam cermin. Jika anda mendapati sesuatu yang perlu diubah, janganlah teragak-agak untuk melakukannya. (Yak. 1:23-25) Gunakanlah Bible seperti pedang untuk mempertahankan kepercayaan anda dan membebaskan orang yang rendah hati daripada belenggu ajaran palsu. (Ef. 6:17) Semasa menggunakan Bible, bersyukurlah kerana para nabi dan penulis yang lain telah ‘dikuasai Roh [daya aktif] Tuhan.’—2 Ptr. 1:21. <a><i>w12</i> 15/6 4:17, 18</a></desc></text>
<text date='26-04-2014'><date>April 26, Sabtu</date><script><i>Janganlah perlakukan anak-anak kamu sedemikian rupa sehingga mereka menjadi marah. Sebaliknya, didiklah mereka dengan ajaran dan nasihat Tuhan.—Ef. 6:4.</i></script><desc>Ibu bapa perlu ingat bahawa tugas mereka diamanahkan oleh Yehuwa. Malangnya, ramai dalam dunia ini “tidak mengasihi sesama manusia.” (2 Tim. 3:1, 3) Ramai anak hidup melarat dan sengsara akibat bapa yang tidak bertanggungjawab. Keluargalah tempat pertama anak belajar untuk menunjukkan kasih dan menghormati kekuasaan. Ibu bapa yang berjaya mendidik anak mereka dalam hal ini menunjukkan bahawa mereka berusaha selaras dengan pentadbiran Yehuwa. Jika rumah kita melimpah dengan kasih dan bebas daripada kemarahan serta maki hamun, kita sedang mengajar anak-anak cara untuk menunjukkan kasih dan menghormati kekuasaan. Usaha ini akan membantu mereka bersedia untuk hidup di dunia baru Tuhan. Ingatlah, Iblis akan menentang usaha kita untuk melakukan kehendak Tuhan. <a><i>w12</i> 15/7 4:16, 17</a></desc></text>
<text date='27-04-2014'><date>April 27, Ahad</date><script><i>Orang yang mencintai Taurat-Mu mendapat kesejahteraan; mereka tidak akan ditimpa malapetaka.—Mzm. 119:165, ABB.</i></script><desc>Jika anda rasa tergoda untuk menjalin hubungan romantik yang salah, fikirkan tentang kesan mudarat yang boleh timbul akibat perbuatan cabul dan perzinaan. (Ams. 7:22, 23; Gal. 6:7) Mereka yang melakukan perbuatan yang tidak bermoral mengundang kemurkaan Yehuwa dan melukakan pasangan dan diri sendiri. (Mal. 2:13, 14) Sebaliknya, fikirkanlah manfaat yang boleh diraih jika anda bersahsiah murni. Anda akan mempunyai hati nurani yang bersih, menikmati hidup yang terbaik sekarang, dan kehidupan abadi pada masa depan. (Ams. 3:1, 2) Maka cintailah kebenaran dan “perhatikanlah cara hidup kamu dengan baik. Janganlah hidup seperti orang bodoh, tetapi hiduplah seperti orang bijak” dalam dunia yang zalim ini. (Ef. 5:15, 16) Kita boleh mengelakkan perangkap Syaitan kerana Yehuwa telah melengkapi kita untuk “memadamkan semua anak panah berapi daripada Si Jahat.”—Ef. 6:11, 16. <a><i>w12</i> 15/8 4:18, 19</a></desc></text>
<text date='28-04-2014'><date>April 28, Isnin</date><script><i>Yehuwa berfirman, “Marilah kita selesaikan perkara ini.”—Yes. 1:18.</i></script><desc>Kita perlu mengakui dosa lalu bertaubat. Kita juga perlu meminta pengampunan Yehuwa dan memohon untuk diberikan hati yang murni. (Mzm. 51:12) Jika kita melakukan dosa yang serius, kita perlu meminta bantuan rohani daripada para penatua. (Yak. 5:14, 15) Tidak kira apa situasi kita, ingatlah bahawa Yehuwa merupakan Tuhan yang ‘penuh dengan rahmat, belas kasihan, tidak cepat murka, menunjukkan kasih dan kesetiaan yang besar, menepati janji kepada beribu-ribu keturunan, serta mengampunkan kejahatan dan dosa.’ Yehuwa tidak pernah berubah dan hal ini tentu melegakan hati kita. (Kel. 34:6, 7) Yehuwa menggunakan perbandingan yang baik semasa berjanji kepada orang Israel yang bertaubat bahawa dosa mereka yang “merah marak” akan “menjadi putih seperti salji.” Jadi, apakah erti pengampunan Yehuwa bagi kita? Yehuwa berjanji akan mengampuni dosa kita dengan sepenuhnya jika kita bersyukur terhadap pengampunan-Nya dan benar-benar bertaubat. <a><i>w12</i> 15/11 4:17, 18</a></desc></text>
<text date='29-04-2014'><date>April 29, Selasa</date><script><i>Kerajaan</i> [<i>Tuhan</i>] <i>akan memusnahkan sama sekali semua kerajaan yang lain, lalu kerajaan itu akan memerintah selama-lamanya.—Dan. 2:44.</i></script><desc>Bayangkan keadaannya selepas itu: Sempadan-sempadan antarabangsa yang melabelkan manusia sebagai orang asing akan dipadamkan. Saksi-Saksi Yehuwa jarang mengambil kira perbezaan bangsa antara satu sama lain. Sebagai contoh, kebelakangan ini, beberapa pejabat cawangan yang lebih kecil telah digabungkan untuk memudahkan kerja penyeliaan dan meningkatkan usaha untuk menyebarkan berita baik tentang Kerajaan Tuhan. (Mat. 24:14) Penggabungan ini telah dilakukan tanpa mengira sempadan negara, kecuali jika dituntut undang-undang. Inilah satu lagi bukti yang jelas bahawa Yesus Kristus, Raja Kerajaan Tuhan, sedang merobohkan benteng yang memisahkan manusia, dan dia pasti akan menjadi “seorang penakluk yang menang”!—Why. 6:2. <a><i>w12</i> 15/12 4:16, 18</a></desc></text>
<text date='30-04-2014'><date>April 30, Rabu</date><script><i>Aku sentiasa sedar akan dosaku.—Mzm. 51:5.</i></script><desc>Menurut seorang penyair, kata-kata yang paling menyedihkan, sama ada yang ditulis atau yang diucapkan, ialah, “Kalaulah.” Dia sebenarnya merujuk kepada perkara yang kita kesali, atau keinginan untuk melakukan sesuatu berbeza daripada apa yang sudah pun dilakukan. “Menyesal” ialah perasaan sedih atau kecewa kerana sesuatu yang dilakukan atau yang tidak dilakukan. Kita semua pernah tersilap dan berharap agar dapat kembali ke masa silam untuk membaikinya. Pernahkah anda menyesali perbuatan anda? Sesetengah orang pernah melakukan kesilapan atau dosa besar. Namun yang lain pula tertanya-tanya sama ada mereka telah membuat keputusan yang terbaik dalam hidup. Ada orang yang dapat melupakan kisah silam mereka, tetapi ada pula yang terus dibelenggu perasaan menyesal. Bagaimana pula dengan anda? Adakah anda ingin menyembah Yehuwa tanpa sebarang perasaan menyesal? <a><i>w13</i> 15/1 4:1, 2</a></desc></text>
<text date='01-05-2014'><date>Mei 1, Khamis</date><script><i>Angkat semuanya dari sini. Jangan jadikan rumah Bapaku tempat berniaga!—Yoh. 2:16.</i></script><desc>Pernah sekali, Yesus menghalau orang yang mencemari Rumah Tuhan. Apakah yang dapat anda pelajari daripada kisah ini? Bayangkan apa yang berlaku: Yesus membuat cemeti daripada tali, lalu mengusir orang yang menjual lembu dan bebiri. Dia menunggangbalikkan meja penukar wang sehingga wang mereka berhamburan. (Yoh. 2:13-15, 17) Tindakan tegas Yesus mengingatkan pengikutnya tentang nubuat Raja Daud, “Cintaku untuk Rumah-Mu berkobar-kobar seperti api.” (Mzm. 69:10) Tindakan Yesus menunjukkan bahawa dia ingin mempertahankan ibadat sejati dengan sungguh-sungguh. Dapatkah anda mengenal sifat Bapa daripada kisah itu? Kita diingatkan bahawa Tuhan bukan sahaja mempunyai kuasa yang tidak terbatas untuk melenyapkan kejahatan dari muka bumi, malah Dia ingin berbuat demikian. Reaksi Yesus terhadap perbuatan salah menunjukkan perasaan Bapa semasa melihat kejahatan yang membanjiri bumi hari ini. Tidakkah hal ini melegakan hati kita semasa kita ditindas? <a>w12 15/4 1:11</a></desc></text>
<text date='02-05-2014'><date>Mei 2, Jumaat</date><script><i>Isteri harus menghormati suaminya.—Ef. 5:33.</i></script><desc>Isteri yang dibimbing Firman Yehuwa dan daya aktif-Nya boleh menyumbang kepada kehidupan keluarga yang aman dan bahagia. Suami yang menghormati Tuhan memang akan mencintai dan melindungi isterinya dari segi fizikal mahupun rohani. Seorang isteri mendambakan cinta suaminya, tetapi dia juga haruslah mudah disayangi. Amsal 14:1 (<i>ABB</i>) menyatakan, “Wanita yang bijak membina rumah tangganya, tetapi wanita yang bodoh meruntuhkan rumah tangganya sendiri.” Isteri yang bijak dan penyayang akan menyumbang kepada kebahagiaan dan kejayaan keluarga. Dia juga menunjukkan bahawa dia menghargai institusi perkahwinan. Bagaimanakah suami isteri boleh menunjukkan bahawa mereka menghargai kurniaan perkahwinan? Mereka meniru cara Yesus melayani sidang. (Ef. 5:22-25) Jika suami isteri saling mencintai, mereka tidak akan merajuk lalu enggan bercakap, bersikap sombong, atau memperlihatkan sikap buruk lain yang boleh menjejaskan perkahwinan mereka. Dengan demikian, perkahwinan mereka pasti dicucuri berkat! <a><i>w12</i> 15/5 1:12,</a><a>&#160;14, 15</a></desc></text>
<text date='03-05-2014'><date>Mei 3, Sabtu</date><script><i>Makanlah daging sebanyak yang kausuka!—Dan. 7:5.</i></script><desc>Lebih daripada seabad sebelum zaman Daniel, Yehuwa memberitahu Yesaya cara Babilon akan ditawan dan nama pemerintah yang akan menawannya. Pemerintah itu ialah Kores dari Persia. (Yes. 44:28–45:2) Daniel juga mendapat dua penglihatan mengenai kuasa dunia Media Persia. Dalam satu penglihatan, seekor beruang melambangkan kuasa ini. Dalam penglihatan yang lain pula, gabungan kuasa Media dan Persia dilambangkan oleh domba jantan yang bertanduk dua. (Dan. 8:3, 20) Yehuwa telah menggunakan kuasa Media Persia untuk menggulingkan Babilon lalu membawa orang Israel balik ke tanah air mereka. (2 Taw. 36:22, 23) Walau bagaimanapun, Media Persia kemudiannya hampir-hampir melenyapkan umat Tuhan.—Est. 1:1-3; 3:8, 9; 8:3, 9-14. <a><i>w12</i> 15/6 1:12, 13</a></desc></text>
<text date='04-05-2014'><date>Mei 4, Ahad</date><script><i>Sesiapa mempunyai</i> [<i>daya aktif</i>] <i>Tuhan, orang itu bebas.—2 Kor. 3:17.</i></script><desc>Bagaimanakah daya aktif Tuhan membebaskan kita? Salah satu cara adalah dengan membantu kita memupuk “kasih, sukacita, kedamaian, kepanjangsabaran, kebaikan hati, kebaikan, iman, kelemahlembutan, kawalan diri.” (Gal. 5:22, 23, <i>NW</i>) Keadaan dunia sekarang menunjukkan bahawa tanpa sifat-sifat ini, terutamanya kasih, manusia tidak boleh menikmati kebebasan sejati. Selepas menyenaraikan buah daya aktif Tuhan, rasul Paulus menambah, “Tidak ada hukum yang melarang perkara-perkara seperti itu.” Ya, tiada hukum yang boleh menyekat perkembangan buah daya aktif Tuhan. (Gal. 5:18) Yehuwa ingin kita sentiasa memupuk sifat-sifat Kristian dan menunjukkannya tanpa halangan. Orang yang terpukau dengan semangat dunia dan yang melayan gelojak nafsu sendiri mungkin berasa bebas. (2 Ptr. 2:18, 19) Pada hakikatnya, hukum dan peraturan yang melambak diperlukan untuk mengekang nafsu dan perbuatan jahat mereka. <a><i>w12</i> 15/7 1:13, 14</a></desc></text>
<text date='05-05-2014'><date>Mei 5, Isnin</date><script><i>Ingatlah supaya yakin dan berani! Yehuwa, Tuhanmu, menyertai engkau.—Yos. 1:9.</i></script><desc>Untuk melakukan kehendak Yehuwa dengan berani, kita perlu mengkaji dan menerapkan Firman Tuhan. Itulah yang perlu dilakukan oleh Yosua semasa dia dilantik sebagai pengganti Musa. Yehuwa berkata, ‘Hendaklah engkau yakin dan berani, dan pastikanlah supaya engkau mentaati seluruh Taurat yang diberikan oleh hamba-Ku, Musa kepadamu. Pastikanlah supaya Kitab Taurat sentiasa dibacakan. Kajilah kitab itu siang dan malam; pastikanlah supaya engkau mentaati segala yang tertulis di dalamnya. Dengan demikian engkau akan makmur dan berjaya.’ (Yos. 1:7, 8) Yosua dapat berjaya kerana dia menuruti nasihat tersebut. Jika kita mengamalkan nasihat ini, kita juga akan menjadi lebih berani dan berjaya dalam khidmat kepada Yehuwa. Pasti kata-kata dalam ayat harian di atas menggalakkan Yosua. Yehuwa menyertai kita juga. Jadi janganlah “takut ataupun tawar hati” semasa menghadapi dugaan. <a><i>w13</i> 15/1 1:7, 8</a></desc></text>
<text date='06-05-2014'><date>Mei 6, Selasa</date><script><i>Berita Baik tentang bagaimana Tuhan memerintah akan dikhabarkan ke seluruh dunia.—Mat. 24:14.</i></script><desc>Hari ini, terdapat sekitar 109,400 sidang di serata dunia, dan kira-kira 895,800 orang berkhidmat sebagai perintis. Hampir lapan juta orang telah menerima “pengetahuan yang benar” dan menerapkannya dalam kehidupan mereka. (Dan. 12:4; Yes. 60:22) Hal ini amat mengagumkan kerana Yesus menubuatkan bahawa ‘semua orang akan membenci pengikutnya’ demi namanya, dan mereka akan dianiaya, dipenjarakan, dan dibunuh. (Luk. 21:12-17) Meskipun umat Yehuwa ditentang oleh Syaitan, roh-roh jahat, dan sesetengah manusia di bumi, kerja penyebaran mengalami perkembangan yang pesat. Hari ini, mereka menyebar di “seluruh dunia,” dari hutan tropika ke kawasan tundra yang sejuk, serta di gunung, di gurun, di bandar, dan kampung terpencil. Hal ini tidak mungkin dapat dilaksanakan tanpa bantuan Tuhan. <a><i>w12</i> 15/8 1:13</a></desc></text>
<text date='07-05-2014'><date>Mei 7, Rabu</date><script><i>Aku akan menakutkan Gog dengan segala macam bencana. Aku, Raja Yehuwa telah berfirman. Anak buahnya akan menyerang satu sama lain dengan pedang.—Yeh. 38:21, ABB.</i></script><desc>Konco-konco Syaitan akan kacau-bilau lalu saling membunuh. Syaitan sendiri juga akan dilanda malapetaka. Yehuwa berfirman, ‘Api dan belerang akan menimpa Gog dan tenteranya, serta bangsa-bangsa yang memihaknya.’ (Yeh. 38:22) Apakah kesudahannya? Bangsa-bangsa akan sedar bahawa mereka sedang kalah teruk di bawah tangan Yehuwa. Seperti orang Mesir dahulu yang mengejar orang Israel di Laut Merah, pengikut Syaitan mungkin berkata, “Yehuwa sedang berperang demi umat-Nya!” (Kel. 14:25) Ya, bangsa-bangsa terpaksa mengakui bahawa Yehuwa ialah Tuhan.—Yeh. 38:23. <a><i>w12</i> 15/9 1:11, 12</a></desc></text>
<text date='08-05-2014'><date>Mei 8, Khamis</date><script><i>Kumpulkanlah harta di syurga, kerana di situ gegat dan karat tidak dapat merosakkannya, dan pencuri tidak datang untuk mencurinya.—Mat. 6:20, ABB.</i></script><desc>Belakangan ini, sesetengah negara dilanda bencana yang dahsyat. Walaupun keadaannya susah, semangat kental saudara saudari amat mengagumkan. Meskipun ditimpa malapetaka, mereka terus bergiat dalam khidmat Yehuwa. Pada bulan September 2009, lebih daripada 80 peratus bandar Manila, Filipina, diliputi air kerana hujan lebat. Seorang lelaki kaya yang kehilangan banyak harta benda dalam banjir itu berkata, “Baik yang kaya mahupun yang miskin dilanda kesusahan dan penderitaan.” Harta benda boleh lenyap dalam sekelip mata. Jika hidup kita berpusat pada harta benda, kita akan kecewa. Sebaliknya, tiada bencana atau malapetaka yang boleh merosakkan hubungan kita dengan Yehuwa.—Ibr. 13:5, 6. <a><i>w12</i> 15/10 1:12, 13</a></desc></text>
<text date='09-05-2014'><date>Mei 9, Jumaat</date><script><i>Yehuwa menyesal kerana sudah menjadikan manusia dan menempatkan mereka di bumi. Yehuwa begitu kecewa.—Kej. 6:6.</i></script><desc>“Hati saya hancur berkecai,” kata seorang saudari yang anak perempuannya disingkirkan. Orang yang tidak pernah mengalami kehilangan sebegini mungkin susah membayangkannya. Namun, apabila seorang ahli keluarga disingkirkan, janganlah menjauhi Yehuwa kerana perbuatannya. Jadi bagaimanakah anda dapat menghadapi kesedihan yang dialami? Janganlah salahkan diri atas apa yang berlaku. Yehuwa memberikan kebebasan untuk memilih kepada setiap orang, dan mereka yang sudah dibaptis “harus memikul tanggungjawab masing-masing.” (Gal. 6:5) Dari pandangan Yehuwa, pendosa itulah yang bertanggungjawab atas perbuatannya, bukannya anda. (Yeh. 18:20) Selain itu, janganlah salahkan orang lain. Hormatilah cara Yehuwa mendisiplinkan umat-Nya. Lawanlah Iblis dan bukannya para gembala yang berusaha melindungi sidang.—1 Ptr. 5:8, 9. <a><i>w13</i> 15/1 2:16-18</a></desc></text>
<text date='10-05-2014'><date>Mei 10, Sabtu</date><script><i>Ketahuilah, seorang daripada kamu akan mengkhianati aku.—Mat. 26:21.</i></script><desc>Semasa menyambut Paska terakhir, Yesus berkata kepada Petrus, Yakobus, dan Yohanes, ‘Lihatlah, orang yang mengkhianati aku sudah datang!’ Saat itu juga, Yudas muncul dengan subahat-subahatnya. Dia “segera menghampiri Yesus dan berkata, ‘Salam sejahtera, Guru,’ lalu mencium Yesus.” (Mat. 26:46-50; Luk. 22:47, 52) Yudas “mengkhianati orang yang tidak bersalah” dan menyerahkan Yesus kepada musuhnya. Apakah upah yang diterimanya? Tiga puluh keping wang perak sahaja! (Mat. 27:3-5) Yesus telah dikhianati seorang pembelot keji yang berselindung di sebalik topeng persahabatan. Yudas mati dalam keadaan aib kerana mengkhianati orang yang dilantik Yehuwa. (Kis. 1:18-20) Jadi, jika kita tidak ingin kehilangan perkenan Yehuwa, kita mesti mematikan apa sahaja kecenderungan untuk bersifat tamak dan memburu cita-cita tinggi. <a><i>w12</i> 15/4 2:6, 7</a></desc></text>
<text date='11-05-2014'><date>Mei 11, Ahad</date><script><i>Percayalah kepada Yehuwa dengan sepenuh hatimu. Jangan bergantung kepada pengertianmu sendiri. Ingatlah akan Yehuwa dalam segala perbuatanmu, dan Dia akan menunjukkan cara hidup yang baik kepadamu.—Ams. 3:5, 6, ABB.</i></script><desc>Banyak perkahwinan yang umpama retak menanti belah akhirnya dapat diselamatkan. Orang Kristian yang tidak cepat putus asa sering kali berpeluang menikmati buah usaha mereka. Misalnya perhatikan apa yang dikatakan oleh Petrus, ‘Demikian juga kamu, isteri-isteri harus taat kepada suami, supaya jika ada antara suami kamu yang tidak percaya kepada firman Tuhan, kelakuan kamu akan menyebabkan mereka menjadi percaya. Kamu tidak perlu mengatakan apa-apa kepada mereka, kerana mereka boleh melihat kelakuan kamu yang murni dan penuh hormat.’ (1 Ptr. 3:1, 2, <i>ABB</i>) Ya, teman yang tidak seiman mungkin memeluk kebenaran akibat kelakuan pasangannya yang terpuji. Perkahwinan yang pulih bahagia memuliakan Tuhan dan membawa berkat kepada suami, isteri, serta anak-anak mereka. <a><i>w12</i> 15/5 2:8, 9</a></desc></text>
<text date='12-05-2014'><date>Mei 12, Isnin</date><script><i>Batu itu . . . menimpa patung yang dibuat daripada besi, gangsa, tanah liat, perak, dan emas.—Dan. 2:45.</i></script><desc>Kuasa Inggeris Amerika tidak akan digantikan oleh kuasa dunia yang lain. Kuasa dunia Inggeris Amerika mungkin lebih lemah daripada Empayar Roma, namun kuasa ini tidak akan terlerai begitu sahaja. (Dan. 2:33, 34) Adakah bilangan jari kaki pada patung besar melambangkan sesuatu? Nampaknya tidak. Dalam penglihatan lain, Daniel menyebutkan beberapa angka yang penting, misalnya bilangan tanduk atas kepala binatang. Tetapi semasa menggambarkan patung besar, Daniel tidak menyebut tentang bilangan jari kaki. Bilangan jari kaki, seperti bilangan lengan, tangan, jari tangan, paha, atau kaki patung, tidak melambangkan apa-apa. Namun, Daniel menyatakan bahawa jari kaki itu merupakan besi bercampur tanah liat. Maka, kita boleh menyimpulkan bahawa Inggeris Amerika ialah kuasa dunia yang memerintah apabila “batu” yang mewakili Kerajaan Tuhan menimpa kaki patung itu. <a><i>w12</i> 15/6 2:10, 11</a></desc></text>
<text date='13-05-2014'><date>Mei 13, Selasa</date><script><i>Aku akan mengurniai engkau kebijaksanaan dan pengertian.—1 Raj. 3:12.</i></script><desc>Semasa Salomo masih muda, dia berdoa, “Aku masih sangat muda dan tidak tahu memerintah.” Dengan ikhlas, dia memohon Yehuwa agar membantunya menjadi bijak dan taat. (1 Raj. 3:7-9) Yehuwa telah mengabulkan doanya, dan Dia juga boleh memberi anda kebijaksanaan dan hati yang taat. Memang, Yehuwa tidak akan mengurniai anda pemahaman dan kebijaksanaan yang luar biasa. Tetapi jika anda mengkaji Firman-Nya dengan tekun, memohon daya aktif, dan memanfaatkan bimbingan rohani yang disediakan menerusi sidang, anda akan menjadi bijak. (Yak. 1:5) Melalui pelbagai cara ini, bahkan hamba Yehuwa yang muda boleh menjadi lebih bijaksana daripada ‘orang bijak’ yang menolak nasihat Tuhan.—Luk. 10:21; Mzm. 119:98-100. <a><i>w12</i> 15/7 2:10</a></desc></text>
<text date='14-05-2014'><date>Mei 14, Rabu</date><script><i>Yehuwa sendiri akan menjadi raja kita. Dia akan memerintah dan melindungi kita.—Yes. 33:22, 23.</i></script><desc>Sekadar mengetahui piawaian Tuhan tidak memadai. Kita mesti cinta akan piawaian-Nya. Banyak orang <i>berkata</i> bahawa mereka setuju dengan undang-undang negara mereka. Tetapi jika undang-undang tersebut menyukarkan hidup mereka atau tiada orang mengawasi mereka, mereka tidak teragak-agak untuk melanggar undang-undang. Sering kali, orang sebegini hanya mahu menyenangkan hati manusia. (Kol. 3:22) Rakyat Kerajaan Tuhan adalah berbeza. Kita mencintai Yehuwa. Oleh itu kita mematuhi hukum Tuhan, bahkan semasa orang lain tidak mengawasi kita. (Luk. 10:27) Satu hukum asas bagi semua warganegara Kerajaan Tuhan ialah mereka mesti mengikut jejak Kristus. (1 Ptr. 2:21) Memandangkan ‘Kristus pun tidak memikirkan kesenangan dirinya sendiri,’ kita harus ‘menyenangkan hati saudara kita bagi kebaikannya, supaya imannya menjadi semakin teguh.’ (Rm. 15:2, 3) Untuk mengekalkan kedamaian sidang, seorang Kristian yang matang akan menghindari hal-hal yang boleh menggores hati nurani orang lain.—Rm. 14:19-21. <a><i>w12</i> 15/8 2:7, 8</a></desc></text>
<text date='15-05-2014'><date>Mei 15, Khamis</date><script><i>Musuh yang terakhir yang akan ditaklukkan ialah kematian.—1 Kor. 15:26, ABB.</i></script><desc>Dua kumpulan manusia akan diberkati selepas kematian ditaklukkan. Kumpulan besar manusia yang hidup sekarang berpeluang memasuki dunia baru dan hidup selama-lamanya. (Why. 7:9) Bagi berbilion-bilion orang yang sudah mati, mereka berpeluang dibangkitkan. Bayangkan suasananya semasa kumpulan besar manusia mengalu-alukan orang yang dibangkitkan! Kisah-kisah pembangkitan dalam Bible boleh membantu kita menghayati apa yang bakal berlaku. (Mrk. 5:38-42; Luk. 7:11-17) Semasa orang tersayang kita dibangkitkan, hati kita akan dipenuhi rasa sukacita yang tidak terperi. Yesus berkata, ‘Akan tiba masanya apabila semua orang mati akan mendengar suaranya, lalu keluar dari kubur.’ (Yoh. 5:28, 29) Memandangkan kita semua tidak pernah menyaksikan mukjizat ini, pembangkitan pastinya tergolong antara perkara “tidak kelihatan” yang paling menakjubkan.—2 Kor. 4:18. <a><i>w12</i> 15/9 2:14, 15</a></desc></text>
<text date='16-05-2014'><date>Mei 16, Jumaat</date><script><i>Hendaklah kamu saling mendahului untuk memberikan hormat.—Rm. 12:10.</i></script><desc>Adakah hal ini bermaksud bahawa kita tidak boleh mengemukakan pandangan sekiranya kita berasa bahawa ada sesuatu dalam sidang yang perlu diubah? Tidak. Pada abad pertama, suatu pertikaian besar telah timbul dalam sidang. Untuk menyelesaikannya, ‘Paulus dan Barnabas dipilih supaya pergi ke Yerusalem dengan beberapa orang lain untuk membincangkan masalah itu dengan rasul-rasul dan para pemimpin jemaah.’ (Kis. 15:2) Saudara-saudara itu pasti mempunyai pendapat dan cadangan masing-masing tentang masalah itu. Namun, setelah setiap saudara menyuarakan pendapatnya dan keputusan telah dibuat berdasarkan bimbingan daya aktif Tuhan, mereka tidak terus berpegang pada pandangan sendiri. Selepas menerima surat mengenai keputusan yang telah dibuat, “mereka bersukacita kerana surat itu menggalakkan” dan meneguhkan iman mereka. (Kis. 15:31; 16:4, 5) Hari ini, sebaik sahaja kita memberitahu pandangan kita kepada saudara-saudara yang bertanggungjawab, kita patut yakin bahawa mereka akan mempertimbangkannya. <a><i>w12</i> 15/10 2:12, 13</a></desc></text>
<text date='17-05-2014'><date>Mei 17, Sabtu</date><script><i>Jika beta meminumnya, seolah-olah beta minum darah orang yang telah mempertaruhkan nyawa mereka.</i>—<i>1 Taw. 11:19.</i></script><desc>Pernah sekali, Raja Daud meluahkan keinginan untuk minum air “dari perigi dekat pintu gerbang di Betlehem.” Jadi, tiga orang askarnya menembusi pertahanan orang Filistin, menimba air dari perigi, lalu membawanya kepada Daud. Tetapi, ‘Daud tidak mahu meminum air itu, malahan mencurahkannya sebagai persembahan kepada Yehuwa. (1 Taw. 11:15-18) Daud tahu bahawa dalam Hukum Tuhan, darah tidak boleh dimakan dan harus dicurahkan ke tanah. Dia juga memahami mengapa Tuhan memberikan perintah ini. Daud tahu bahawa “nyawa tiap-tiap makhluk terkandung di dalam darahnya.” Tetapi, mengapakah Daud enggan meminum air yang dibawa oleh tiga orang askarnya? Dia memahami prinsip di sebalik hukum Tuhan mengenai darah. Di mata Daud, air itu mempunyai nilai yang sama dengan darah askarnya. Jadi, dia tidak sanggup meminumnya. Sebaliknya, dia mencurahkannya ke tanah.—Im. 17:11; Ul. 12:23, 24. <a><i>w12</i> 15/11 1:12, 13</a></desc></text>
<text date='18-05-2014'><date>Mei 18, Ahad</date><script><i>Perhatian kamu sentiasa tertumpu kepada hartamu!—Mat. 6:21.</i></script><desc>“Harta” seseorang di bumi boleh merangkumi kedudukan, kemasyhuran, atau kuasa yang sering dikaitkan dengan kejayaan. Seperti Salomo, Yesus menegaskan bahawa harta duniawi tidak berkekalan. Dalam dunia di sekitar kita, harta sebegini boleh rosak atau hilang begitu sahaja. Profesor F. Dale Bruner menulis, “Semua orang tahu bahawa kemasyhuran tidak berkekalan. Wira yang disanjung pada Sabtu lalu hanyalah kelibat pada musim yang akan datang. Orang yang menjadi kaya tahun ini akan muflis pada tahun depan. . . . [Yesus] mengasihi manusia. Dia menasihati mereka agar tidak mengejar kemuliaan yang tidak berkekalan. Yesus tidak ingin para [pengikutnya] dikecewakan. ‘Orang yang berdiri megah di puncak kejayaan hari ini akan jatuh hari esok.’” Ramai orang setuju dengan kata-kata ini. Namun berapa ramaikah yang mengubah jalan hidup mereka berdasarkan hakikat ini? Bagaimana pula dengan anda? <a><i>w12</i> 15/12 1:13, 14</a></desc></text>
<text date='19-05-2014'><date>Mei 19, Isnin</date><script><i>Aku melupakan apa yang di belakang dan berusaha dengan gigih untuk mencapai apa yang di hadapan.—Flp. 3:13.</i></script><desc>Sebagai seorang Farisi yang muda, Paulus telah melakukan perkara yang dikesalinya. Contohnya, dia menganiaya pengikut Kristus dengan kejam. Bible menyatakan bahawa selepas Stefanus dibunuh, ‘Saulus [kemudian dikenali sebagai Paulus] berusaha untuk membinasakan jemaah. Dia pergi dari rumah ke rumah, dan mengheret pengikut Yesus ke luar, baik lelaki mahupun perempuan, lalu memasukkan mereka ke dalam penjara.’ (Kis. 8:3) Saulus merupakan penganut kuat agama Yahudi dan dia percaya bahawa Tuhan menggunakannya untuk melenyapkan orang Kristian. Jadi dia dengan kejam “meneruskan ancamannya untuk membunuh . . . baik lelaki mahupun perempuan.” (Kis. 9:1, 2; 22:4) Paulus telah berubah setelah menjadi orang Kristian. Daripada menjadi musuh ketat agama Kristian, dia telah menyebarkan berita baik dengan bersemangat.—Kis. 9:3-22. <a><i>w13</i> 15/1 4:4-6</a></desc></text>
<text date='20-05-2014'><date>Mei 20, Selasa</date><script><i>Lebih daripada segala-galanya, jagalah hatimu.—Ams. 4:23, NW.</i></script><desc>Penulis Bible menggunakan istilah “hati” untuk menggambarkan batin kita, termasuk keinginan, fikiran, sikap, perangai, kebolehan, niat, dan tujuan kita. (Ul. 15:9; Ams. 13:12; Yes. 10:7) Sebuah buku rujukan menyatakan bahawa “hati” merangkumi “seluruh batin seseorang.” Ada kalanya, “hati” tidak membawa makna yang begitu luas. Misalnya Yesus berkata, ‘Kasihilah Yehuwa Tuhanmu dengan sepenuh hatimu, dengan segenap jiwamu dan dengan seluruh akalmu.’ (Mat. 22:37, <i>ABB</i>) Dalam ayat ini, “hati” merujuk kepada emosi, keinginan, dan perasaan batin. Yesus menyebut hati, jiwa, dan akal secara berasingan untuk menegaskan bahawa kasih kita terhadap Tuhan perlu ditunjukkan dari segi perasaan, cara hidup, dan pemikiran. (Yoh. 17:3; Ef. 6:6) Namun, istilah “hati” biasanya merujuk kepada seluruh batin kita. <a><i>w12</i> 15/4 3:2,</a><a>&#160;4</a></desc></text>
<text date='21-05-2014'><date>Mei 21, Rabu</date><script><i>Sifat-sifat Tuhan yang tidak kelihatan dapat difahami oleh manusia melalui segala yang sudah diciptakan-Nya.—Rm. 1:20.</i></script><desc>Ciptaan banyak mengajar kita tentang ‘sifat-sifat Yehuwa yang tidak kelihatan.’ Tetapi ciptaan Tuhan tidak menjawab soalan yang penting seperti, “Bagaimanakah masa depan manusia?” Jawapan kepada soalan ini hanya terkandung dalam lembaran Firman-Nya. Semasa mengkaji Bible, kita dapat melihat bagaimana nubuat Tuhan digenapi tepat pada masanya. Yehuwa boleh menyingkapkan masa depan kerana Dia tahu apa yang bakal berlaku. Tambahan lagi, Tuhan Yehuwa boleh memastikan bahawa sesuatu peristiwa akan berlaku menurut tertib dan tujuan yang telah ditentukan-Nya. Yehuwa mahu umat-Nya memahami nubuat dalam Bible dan meraih manfaat daripadanya. Walaupun pandangan Tuhan terhadap masa adalah berbeza daripada kita, apabila Dia menubuatkan masa depan, Dia menggunakan bahasa yang senang kita fahami.—Mzm. 90:4. <a><i>w12</i> 15/5 3:5, 6</a></desc></text>
<text date='22-05-2014'><date>Mei 22, Khamis</date><script><i>Adakah engkau ingin diistimewakan?—Yer. 45:5.</i></script><desc>Kita tidak tahu bagaimana Barukh “ingin diistimewakan.” Tetapi kita tahu bahawa apa yang diinginkannya merupakan hal-hal sementara yang akan lenyap semasa kuasa Babilon menawan kota Yerusalem pada tahun 607 SM. Jadi apakah pengajarannya bagi kita? Ya, kita harus merancang untuk memenuhi keperluan hidup. (Ams. 6:6-11) Tetapi wajarkah kita menggunakan banyak masa dan tenaga untuk mengejar perkara yang sementara? Memang organisasi Yehuwa membuat perancangan untuk membina Dewan Perjumpaan yang baru, bangunan pejabat cawangan, dan projek pembinaan yang lain. Namun, hal-hal ini berkaitan dengan kepentingan Kerajaan Tuhan. Kerajaan Tuhan juga harus menjadi keutamaan semua hamba Yehuwa. Bagaimana pula dengan anda? Adakah anda sedang ‘mengutamakan Kerajaan Tuhan dan kehendak-Nya’?—Mat. 6:33. <a><i>w12</i> 15/6 3:8, 9</a></desc></text>
<text date='23-05-2014'><date>Mei 23, Jumaat</date><script><i>Apabila orang jahat menyerang aku mereka akan tersandung lalu jatuh.—Mzm. 27:2.</i></script><desc>Pernahkah anda mengalami bantuan Yehuwa semasa mengalami kesusahan? Misalnya, pernahkah anda berdoa dengan sungguh-sungguh tentang suatu masalah dan berjaya mengatasinya setelah menerima kebijaksanaan atau kekuatan daripada Yehuwa? Pernahkah Yehuwa membantu anda mengatasi halangan supaya anda dapat menyembah-Nya dengan sukacita? Pernahkah Dia membuka peluang bagi anda untuk berkhidmat kepada-Nya? (1 Kor. 16:9) Bagaimanakah kenangan sebegini mempengaruhi anda sekarang? Tidakkah anda lebih yakin bahawa Yehuwa boleh membantu anda untuk menghadapi cabaran atau halangan yang lebih besar? (Rm. 5:3-5) Bagaimana pula jika sebuah kerajaan berkomplot untuk melenyapkan Saksi-Saksi Yehuwa? Ramai penguasa zaman moden cuba berbuat demikian tetapi gagal. Apabila kita mengingat bagaimana Yehuwa telah membantu umat-Nya, kita boleh menghadapi masa depan dengan yakin.—Dan. 3:28. <a><i>w12</i> 15/7 3:5, 6</a></desc></text>
<text date='24-05-2014'><date>Mei 24, Sabtu</date><script><i>Lidah seperti api.—Yak. 3:6.</i></script><desc>Syaitan berhasrat “membakar” sidang agar saudara saudari meninggalkan sidang lalu masuk ke dalam perangkapnya. Jika kita tidak berwaspada, kita mungkin diperalatkan oleh Syaitan dan menjadi mangsanya. Menurut Yakobus, lidah ibarat api. (Yak. 3:6-8) Jika kita gagal mengekang lidah, kita mungkin menyalakan api besar dalam sidang. Bagaimana? Fikirkan situasi yang berikut: Pengumuman dibuat bahawa seorang saudari dilantik sebagai perintis biasa. Selepas perjumpaan, dua orang penyiar meluahkan pendapat masing-masing. Seorang penyiar berasa gembira dan berharap agar saudari itu akan berjaya. Seorang lagi mempersoalkan niat saudari itu dan mengatakan bahawa saudari itu hanya ingin dipuji. Ya, kita semua tahu pertuturan penyiar mana yang boleh membangkitkan masalah dalam sidang. <a><i>w12</i> 15/8 3:3, 4</a></desc></text>
<text date='25-05-2014'><date>Mei 25, Ahad</date><script><i>Suruhlah semua orang berkumpul.—Ul. 31:12.</i></script><desc>Konvensyen distrik dan antarabangsa telah menjadi suatu ciri penting dalam sejarah moden Saksi-Saksi Yehuwa. Ribuan tahun dahulu, umat Tuhan juga mengadakan konvensyen suci. Perhimpunan besar pertama yang diadakan untuk mendidik umat Tuhan berlangsung di kaki Gunung Sinai. Orang Israel yang hadir pasti ingat bagaimana Yehuwa menunjukkan kuasa-Nya dan memberi mereka hukum-Nya. (Kel. 19:1-9, 16-19; 20:18; Ul. 4:9, 10) Pada hari itu, Tuhan telah menjalin hubungan yang istimewa dengan orang Israel. Tidak lama kemudian, Yehuwa memberitahu Musa cara mengumpulkan umat-Nya. Dia mengarahkan Musa untuk membuat dua buah trompet perak untuk ‘memanggil umat Israel berkumpul di hadapan pintu Khemah.’ (Bil. 10:1-4) Cuba bayangkan suasana meriah pada peristiwa-peristiwa sedemikian! <a><i>w12</i> 15/9 5:1-3</a></desc></text>
<text date='26-05-2014'><date>Mei 26, Isnin</date><script><i>Hamba bersumpah di hadapan Yehuwa.—Kej. 14:22.</i></script><desc>Sebelum kejadian ini, makhluk sempurna yang mengasihi Tuhan dan meniru teladan-Nya tidak perlu bersumpah kerana mereka selalu bercakap benar. Namun keadaannya berubah selepas manusia berdosa dan menjadi tidak sempurna. Dusta dan penipuan menjadi perkara seharian, dan manusia terpaksa bersumpah untuk membuktikan bahawa apa yang dikatakan adalah benar. Abraham juga telah bersumpah sekurang-kurangnya pada tiga peristiwa untuk menjamin bahawa kata-katanya benar. (Kej. 21:22-24; 24:2-4, 9) Contohnya, hal ini berlaku selepas Abraham mengalahkan raja Elam dan sekutunya. (Kej. 14:17-20) Kemudian apabila raja Sodom ingin memberi ganjaran kepada Abraham atas perbuatan baiknya, Abraham berkata, ‘hamba tidak akan mengambil sesuatu pun milik tuanku, bahkan seutas benang atau tali kasut pun tidak. Dengan demikian, tuanku tidak akan dapat bertitah, “Betalah yang membuat Abram kaya.”’—Kej. 14:21-23, <i>ABB.</i> <a><i>w12</i> 15/10 3:4, 5</a></desc></text>
<text date='27-05-2014'><date>Mei 27, Selasa</date><script><i>Tuhan sendiri yang menyebabkan tanaman itu tumbuh.—1 Kor. 3:6.</i></script><desc>Walaupun Yehuwalah yang membuat benih kebenaran tumbuh, kita diberikan peluang untuk menanam dan menyiram benih itu. Tidakkah anda setuju bahawa kita sangat diberkati kerana berpeluang bekerja bersama-sama Tuhan? (1 Kor. 3:9) Ya, Tuhan kita bersikap rendah hati. Teladan Yehuwa patut menggerakkan kita untuk meniru kerendahan hati-Nya. Kerendahan hati Tuhan meninggalkan kesan yang besar pada Daud. Dia bernyanyi, “Kerendahan hati-Mu telah menjadikan aku agung.” (2 Sam. 22:36, <i>NW</i>) Daud berkata bahawa dia menjadi agung di Israel kerana Yehuwa bersikap rendah hati. Tuhan “membongkokkan diri,” atau merendahkan diri untuk memberikan perhatian kepada Daud. (Mzm. 113:5-7) Bagaimana pula dengan kita? ‘Segala yang kita miliki,’ termasuk kebolehan, peluang berkhidmat, dan sifat-sifat baik, merupakan “suatu kurnia” daripada Tuhan. (1 Kor. 4:7) Hamba Yehuwa yang rendah hati dianggap ‘besar’ kerana dia menjadi lebih bernilai dalam mata Tuhan.—Luk. 9:48. <a><i>w12</i> 15/11 3:6, 7</a></desc></text>
<text date='28-05-2014'><date>Mei 28, Rabu</date><script><i>Aku menggesa kamu supaya tidak menuruti hawa nafsu.—1 Ptr. 2:11.</i></script><desc>Memang tidak salah untuk memuaskan nafsu dengan cara yang ditentukan oleh Pencipta. Menjamu selera, menyertai kegiatan yang menarik, dan menikmati pergaulan yang sihat merupakan nikmat hidup. Hubungan asmara suami isteri juga sesuai dan ada tempatnya. (1 Kor. 7:3-5) Namun, Petrus menjelaskan bahawa “hawa nafsu” yang “berlawanan dengan jiwa” harus dihindari. Apakah maksudnya? Sesetengah Bible menggunakan ungkapan “keinginan berdosa.” Ya, kita mesti mematikan apa-apa keinginan yang bertentangan dengan tujuan Yehuwa dan yang dapat merosakkan hubungan baik kita dengan-Nya. Jika tidak, seseorang Kristian mungkin kehilangan harapan untuk memelihara jiwanya. <a><i>w12</i> 15/12 3:8, 9</a></desc></text>
<text date='29-05-2014'><date>Mei 29, Khamis</date><script><i>Kata-kata yang diucapkan tepat pada waktunya mendatangkan kegembiraan.—Ams. 15:23, ABB.</i></script><desc>Hari ini, penatua sedar pentingnya melafazkan penghargaan untuk rakan seiman. (Ams. 3:27) Setiap kali seorang penatua berbuat demikian, dia sedang memberitahu mereka, “Saya memperhatikan usaha kamu dan mengambil berat akan kamu.” Ya, mereka dalam sidang memerlukan galakan para penatua. Seorang saudari yang berusia 50-an berkata, “Di tempat kerja, saya jarang dipuji. Di sana, suasananya dingin dan orang kuat bersaing. Jadi, apabila seorang penatua memuji saya atas apa yang saya lakukan untuk sidang, saya berasa begitu tersentuh. Saya dapat merasai kasih Bapa saya yang di syurga.” Begitulah perasaan seorang saudara. Setelah menerima pujian ikhlas daripada penatua, dia berkata, “Kata-kata penatua itu menyuntik semangat saya!” Sudah tentu, pujian ikhlas daripada para penatua dapat menaikkan semangat dan menambah sukacita rakan seiman supaya mereka terus menyembah Tuhan dan “tidak menjadi lemah.”—Yes. 40:31. <a><i>w13</i> 15/1 5:9</a></desc></text>
<text date='30-05-2014'><date>Mei 30, Jumaat</date><script><i>Tidak seorang pun dapat datang kepadaku, kecuali Bapa yang mengutus aku, memimpin dia datang kepadaku.—Yoh. 6:44.</i></script><desc>Setiap individu yang dijemput oleh Yehuwa berpeluang menganggotai persaudaraan sejagat yang mencintai apa yang benar. Tuhan kita yang penyayang membantu mereka mendapat perkenan-Nya. Dia juga memilih orang dari bumi untuk menganggotai Kerajaan-Nya di syurga. Semasa di syurga, mereka akan membantu manusia di bumi menjadi sempurna dan meraih kehidupan kekal. Biarpun Yehuwa sedang menunggu dengan sabar, Dia juga sedang bekerja untuk menunaikan janji-Nya demi kebaikan kita. Namun, mungkin susah untuk berfikir demikian seraya kita menjadi semakin tua atau menderita dalam sistem jahat ini. Kita mungkin menjadi tawar hati kerana berasa bahawa Tuhan lambat menunaikan janji-Nya. (Ibr. 10:36) Jangan sekali-kali lupa bahawa Tuhan mempunyai alasan yang baik untuk bersabar, dan Dia menggunakan masa ini untuk membawa kebaikan kepada umat-Nya yang setia.—2 Ptr. 2:3; 3:9. <a><i>w12</i> 15/9 3:5,</a><a>&#160;7</a></desc></text>
<text date='31-05-2014'><date>Mei 31, Sabtu</date><script><i>Apakah manusia itu sehingga Engkau ingat akan mereka?—Mzm. 8:4.</i></script><desc>Mungkinkah Tuhan Yang Maha Tinggi mengambil berat terhadap manusia? Daud pernah menanyakan soalan ini kepada Yehuwa seperti yang tercatat dalam ayat harian hari ini. Barangkali, pengalaman Daud yang membuatnya memikirkan soalan itu. Meskipun dia anak bongsu Isai, dia telah menjadi orang ‘yang dikehendaki Tuhan.’ Yehuwa telah memilihnya ‘daripada menjaga domba di padang dan menjadikannya pemimpin’ Israel. (1 Sam. 13:14; 2 Sam. 7:8) Bayangkan perasaan Daud ketika mengetahui bahawa Pencipta alam semesta telah mengambil kira fikiran dan perasaan seorang gembala yang muda! Hari ini, Yehuwa juga sangat mengambil berat terhadap kita. Dia sedang mengumpulkan orang yang berharga daripada semua bangsa untuk menyembah-Nya dan Dia sedang membantu hamba-hamba-Nya agar tetap memelihara integriti.—Hag. 2:7. <a><i>w12</i> 15/4 5:3, 4</a></desc></text>
<text date='01-06-2014'><date>Jun 1, Ahad</date><script><i>Kerana beriman, Rahab, wanita pelacur itu, tidak turut terbunuh.—Ibr. 11:31.</i></script><desc>Oleh sebab Rahab memperlihatkan iman dan keberanian, dia dan keluarganya terselamat apabila orang Israel membinasakan kota Yerikho. (Yak. 2:25) Untuk menjadi penyembah Yehuwa, Rahab telah meninggalkan kehidupannya yang tidak bermoral. Sesetengah orang Kristian juga beriman dan berani seperti Rahab. Mereka mengubah haluan hidup supaya dapat menyenangkan hati Tuhan. Selepas kematian Yosua, terdapat seorang wanita Moab yang berani demi ibadat sejati. Namanya Rut. Apabila ibu mentuanya, Naomi, menyuruh Rut kembali kepada bangsanya, Rut menjawab, ‘Janganlah suruh saya pulang. Benarkanlah saya mengikut mak. Bangsa mak, bangsa saya juga, dan Tuhan yang disembah mak, akan saya sembah juga.’ (Rut 1:16) Kemudian, Rut mengahwini Boas, saudara Naomi, dan berpeluang menjadi nenek moyang Daud dan Yesus. Jelaslah, Yehuwa memberkati mereka yang beriman dan berani.—Rut 2:12; 4:17-22; Mat. 1:1-6. <a><i>w13</i> 15/1 1:9, 10</a></desc></text>
<text date='02-06-2014'><date>Jun 2, Isnin</date><script><i>Raja Salomo tidak seperti ayahandanya.</i>—<i>1 Raj. 11:6.</i></script><desc>Tuhan Yehuwa sangat menyayangi Salomo. Tetapi, Salomo kemudiannya mengingkari perintah Tuhan. Dia tidak mengendahkan perintah Yehuwa untuk ‘tidak mempunyai banyak isteri.’ (Ul. 17:17) Salomo mengahwini banyak wanita asing dan ketika dia sudah tua, mereka “berjaya membujuknya menyembah tuhan-tuhan lain.” (1 Raj. 11:1-5) Andai kata seorang yang tidak seiman cuba memikat anda, apakah reaksi anda? Adakah anda akan menjadi seperti Daud atau Salomo? Jika penyembah Tuhan ingin berkahwin, calon pasangan mereka “haruslah seorang Kristian.” (1 Kor. 7:39) Ya, kita patut mengahwini rakan seiman sahaja. Jika kita menghayati prinsip yang tersirat dalam perintah ini, kita bukan sahaja tidak akan mengahwini orang yang tidak seiman malah kita tidak akan berfikir untuk menjalin hubungan romantik dengannya. <a><i>w12</i> 15/11 1:15, 16</a></desc></text>
<text date='03-06-2014'><date>Jun 3, Selasa</date><script><i>Pengikut-pengikut Yesus bertengkar tentang siapa antara mereka yang harus dianggap terbesar.—Luk. 22:24.</i></script><desc>Para pengikut Yesus asyik bertengkar tentang siapa yang terbesar. (Mrk. 9:33-35; 10:43; Luk. 9:46) Yesus telah menghabiskan banyak masa bersama Bapa, maka dia tahu perasaan Yehuwa terhadap sikap megah diri. (2 Sam. 22:28; Mzm. 138:6) Lagipun, Yesus telah melihat Syaitan Si Iblis menunjukkan sikap sedemikian. Makhluk yang ego itu gilakan kedudukan dan kemasyhuran. Oleh itu, betapa sedihnya Yesus ketika pengikutnya terus bersikap sombong! Bahkan rasul-rasulnya juga menunjukkan sikap ini sehingga hari terakhir Yesus di bumi! Namun, Yesus masih menegur mereka dengan baik hati. Dia sentiasa berharap agar mereka akan meniru kerendahan hatinya.—Luk. 22:25-27; Flp. 2:5-8. <a><i>w12</i> 15/4 1:12</a></desc></text>
<text date='04-06-2014'><date>Jun 4, Rabu</date><script><i>Kakinya sebahagian daripada besi dan sebahagian lagi daripada tanah liat.—Dan. 2:33.</i></script><desc>Nubuat dalam buku Daniel menggambarkan sebuah patung besar yang menunjukkan turutan kuasa dunia. Kuasa dunia terakhir dilambangkan oleh kaki dan jari kaki. Maksudnya, tiada kuasa dunia lain akan muncul. Semasa Perang Dunia I, Amerika Syarikat telah bersepakat dengan Inggeris. Maka muncullah Kuasa Dunia Inggeris Amerika sebagai kaki, atau bahagian terakhir patung itu. Besi dan tanah liat dalam kaki patung melambangkan Kuasa Dunia Inggeris Amerika yang sudah lemah. Dalam nubuat yang sama, Kerajaan Tuhan dilambangkan oleh sebuah batu besar yang keluar dari sebuah gunung pada tahun 1914. Gunung itu melambangkan kedaulatan Yehuwa. Batu besar itu sedang meluru ke arah kaki patung itu. Semasa Armagedon, kaki dan seluruh patung itu akan hancur berkecai. (Dan. 2:44, 45) Maka, perang Armagedon akan tercetus semasa Kuasa Dunia Inggeris Amerika masih memerintah. Penggenapan nubuat ini pasti sangat mengagumkan! <a><i>w12</i> 15/9 1:13, 14</a></desc></text>
<text date='05-06-2014'><date>Jun 5, Khamis</date><script><i>Ya Tuhan, Engkau baik dan suka mengampuni orang.—Mzm. 86:5.</i></script><desc>Semasa seorang anggota keluarga meninggalkan Yehuwa, secara lazimnya kita akan berasa sangat sedih. Jika anda terus marah kepada Yehuwa, anda sebenarnya menjauhkan diri daripada-Nya. Ingatlah, ahli keluarga anda yang disingkirkan perlu melihat bahawa anda mengutamakan Yehuwa berbanding hal-hal lain, bahkan ikatan keluarga. Jadi untuk mengatasi kesedihan yang dialami, anda perlu menjaga kerohanian anda. Janganlah menyisihkan diri daripada saudara saudari. (Ams. 18:1) Luahkanlah segala perasaan anda kepada Yehuwa melalui doa. (Mzm. 62:8, 9) Jangan mencari alasan untuk bergaul bersama ahli keluarga yang telah disingkirkan, contohnya melalui e-mel atau telefon. (1 Kor. 5:11) Pastikan anda tetap sibuk dalam aktiviti-aktiviti rohani. (1 Kor. 15:58) Maka tidaklah salah untuk berharap agar orang kesayangan anda akan kembali kepada Yehuwa. <a><i>w13</i> 15/1 2:16,</a><a>&#160;19, 20</a></desc></text>
<text date='06-06-2014'><date>Jun 6, Jumaat</date><script><i>Dia datang dengan kerendahan hati.—Za. 9:9.</i></script><desc>Yesus Kristus tetap rendah hati dan taat kepada Tuhan sehingga dibunuh pada tiang seksaan. Teladan Yesus membuktikan bahawa manusia dapat tetap setia kepada Yehuwa meskipun menghadapi cubaan dan dugaan yang sangat teruk. Yesus juga telah menyangkal dakwaan Syaitan bahawa manusia hanya menyembah Tuhan untuk kepentingan sendiri. (Ayb. 1:9-11; 2:4) Selain itu, integriti Kristus membuktikan kewajaran dan keadilbenaran Yehuwa sebagai Pemerintah Alam Semesta Yang Berdaulat. (Ams. 27:11) Yesus telah membayar harga tebusan untuk umat manusia melalui kematiannya. (Mat. 20:28) Maka, Yehuwa dapat mengampunkan dosa kita mengikut tuntutan-Nya yang adil benar dan kita diberikan peluang untuk hidup selama-lamanya. (Rm. 5:18) Kematian Yesus membuka jalan supaya kaum terurap dapat hidup selama-lamanya di syurga dan “domba-domba lain” dapat hidup selama-lamanya di bumi.—Yoh. 10:16; Rm. 8:16, 17. <a><i>w12</i> 15/11 2:9-11</a></desc></text>
<text date='07-06-2014'><date>Jun 7, Sabtu</date><script><i>Aku nampak pula segala ketidakadilan yang berlaku di dunia ini. Orang yang tertindas menangis dan tidak seorang pun menolong mereka.—Pkh. 4:1.</i></script><desc>Ketidakadilan juga berleluasa dewasa ini. Walaupun kadang-kadang kita menangis kegembiraan, kebanyakan air mata kita mengalir dari hati yang pilu. Kita semua pernah ditimpa tragedi, baik yang besar mahupun yang kecil. Maka, manusia amat memerlukan kelegaan hati. Rakyat Kerajaan Tuhan akan dikurniai kelegaan ini semasa Pemerintahan Seribu Tahun. “[Tuhan] akan menyapu air mata mereka. Kematian akan tiada lagi, demikian juga kesedihan, tangisan, dan kesakitan.” (Why. 21:4) Kita pasti gembira semasa kesedihan, tangisan, dan kesakitan ditiadakan. Bukan itu sahaja, Tuhan bahkan berjanji untuk melenyapkan musuh terbesar manusia: kematian. <a><i>w12</i> 15/9 2:10,</a><a>&#160;12</a></desc></text>
<text date='08-06-2014'><date>Jun 8, Ahad</date><script><i>Betapa kejamnya aku menganiaya jemaah Tuhan, dan dengan segala upaya aku berusaha untuk membinasakan mereka.—Gal. 1:13.</i></script><desc>Paulus malu tentang perbuatannya yang lalu, tetapi dia tidak berpura-pura seakan-akan hal itu tidak pernah berlaku. (1 Kor. 15:9; Flp. 3:6; 1 Tim. 1:13) Dia sedar bahawa dia telah melakukan kesilapan serius. (Kis. 26:9-11) Ya jika kita meniru teladan Paulus dengan mengakui dosa, mengubah hidup, dan beriman pada korban tebusan Yesus, dosa kita akan dipadamkan. Jika anda berfikir bahawa dosa anda terlalu berat untuk diampunkan menerusi korban tebusan Yesus, ingatlah kisah Paulus! (1 Tim. 1:15, 16) Walaupun Paulus menganiaya orang Kristian dengan teruk, dia dapat berkata, ‘Anak Tuhan mengasihi <i>aku</i> dan telah mengorbankan dirinya untuk <i>aku.’</i> (Gal. 2:20; Kis. 9:5) Ya, Paulus mempelajari prinsip yang membolehkannya untuk berkhidmat kepada Yehuwa tanpa perasaan menyesal! Adakah anda juga melakukan hal yang sama? <a><i>w13</i> 15/1 4:6,</a><a>&#160;8</a></desc></text>
<text date='09-06-2014'><date>Jun 9, Isnin</date><script><i>Engkau harus mengabdikan diri kepada</i> [<i>Yehuwa</i>] <i>dengan tulus ikhlas dan rela hati, kerana Dia tahu akan segala fikiran dan keinginan hati kita.—1 Taw. 28:9.</i></script><desc>Ya, Yehuwa menguji hati <i>semua</i> orang. (Ams. 17:3; 21:2) Apa yang tersimpan dalam hati kita akan mempengaruhi hubungan kita dengan-Nya dan masa depan kita. Oleh itu, kita mempunyai sebab yang baik untuk menyembah Yehuwa dengan sepenuh hati, seperti yang dinasihatkan oleh Daud. Apabila kita menyertai kegiatan umat Yehuwa dengan sungguh-sungguh, hal ini membuktikan bahawa kita ingin menyembah Tuhan dengan sepenuh hati. Kita perlu sentiasa memeriksa hati kita untuk memastikan agar tekad kita untuk menyembah Tuhan kekal kuat. Apakah caranya? Sebagaimana teras pokok tidak dapat dilihat, begitu juga dengan sifat batin kita. Namun, menurut Yesus dalam Khutbah Di Atas Bukit, sebagaimana buah menunjukkan keadaan pokok yang sebenar, perbuatan kita menyingkapkan keadaan hati kita yang sebenar.—Mat. 7:17-20. <a><i>w12</i> 15/4 3:5-7</a></desc></text>
<text date='10-06-2014'><date>Jun 10, Selasa</date><script><i>Kerajaan Yunani akan terpecah menjadi empat kerajaan yang tidak sekuat kerajaan yang pertama itu.—Dan. 8:22.</i></script><desc>Dalam satu penglihatan, kuasa Yunani yang menakluki dunia dengan pantas dilambangkan oleh seekor harimau bintang yang bersayap empat. (Dan. 7:6) Dalam penglihatan lain pula, Daniel menceritakan bahawa seekor kambing jantan dengan sebuah tanduk yang menonjol merempuh lalu membunuh seekor domba jantan bertanduk dua. Yehuwa memberitahu Daniel bahawa domba jantan itu melambangkan Media Persia. Kambing itu melambangkan kuasa Yunani dan tanduknya melambangkan salah seorang raja Yunani. Kemudian Daniel menyatakan bahawa tanduk ini akan patah dan digantikan oleh empat tanduk kecil. Semua yang dinubuatkan terbukti benar kira-kira dua abad kemudian. Iskandar Agung, raja Yunani yang terkenal, telah menyerang Media Persia. Namun “tanduk yang menonjol” ini patah semasa Iskandar Agung mati pada usia 32 tahun. Empat orang panglimanya kemudian membahagikan Empayar Yunani sesama sendiri.—Dan. 8:20-22. <a><i>w12</i> 15/6 1:15</a></desc></text>
<text date='11-06-2014'><date>Jun 11, Rabu</date><script><i>Mereka bukan lagi dua orang, tetapi satu. Oleh itu mereka yang telah disatukan oleh Tuhan, tidak boleh dipisahkan oleh manusia.—Mat. 19:6.</i></script><desc>Orang yang bujang dan orang yang telah berkahwin perlu mengingati nasihat Yesus. Mengingini suami atau isteri orang lain merupakan dosa. (Ul. 5:21) Jika keinginan sebegini mula berakar dalam hati seseorang, dia harus menyingkirkan nafsu ini dengan serta-merta. (Mat. 5:27-30) Sungguhpun hal ini akan menyebabkannya menderita, pemikiran dan keinginan berdosa sebegini mesti dikongkong. (Yer. 17:9) Ramai orang tidak mengenal Yehuwa. Sungguhpun demikian, mereka menunjukkan bahawa mereka menghargai ikatan perkahwinan. Bagaimana pula dengan kita sebagai penyembah Yehuwa? Semoga kita bersukacita dan menunjukkan bahawa kita benar-benar menghargai perkahwinan sebagai anugerah daripada “Tuhan yang gembira”!—1 Tim. 1:11, <i>NW.</i> <a><i>w12</i> 15/5 1:17, 18</a></desc></text>
<text date='12-06-2014'><date>Jun 12, Khamis</date><script><i>Berbahagialah orang yang sedar bahawa mereka memerlukan Tuhan.—Mat. 5:3.</i></script><desc>Jika anda seorang ibu atau bapa, fikirkanlah bagaimana contoh anda mempengaruhi anak-anak. Apakah yang paling penting bagi anda—kerjaya atau hubungan dengan Yehuwa? Jika anda mengutamakan status, prestij, dan kekayaan, mungkinkah anak-anak akan mengikut haluan yang memudaratkan itu? Atau mungkinkah mereka akan kurang menghormati anda? Seorang saudari muda berkata,“Bapa saya asyik bekerja dan berfokus pada kemewahan, bukannya pada keperluan. Akibatnya, kami dikenali sebagai keluarga yang kaya-raya, dan bukannya keluarga yang menggalakkan orang lain untuk mengutamakan hal-hal rohani. Saya lebih suka sokongan rohani bapa daripada wangnya.” Ibu bapa, jangan terlalu mengejar kerjaya sehingga hal itu menjauhkan anda daripada Yehuwa. Menerusi teladan anda, biarlah anak-anak melihat bahawa kekayaan yang terbaik ialah harta rohani, bukan jasmani. <a><i>w13</i> 15/1 2:8, 9</a></desc></text>
<text date='13-06-2014'><date>Jun 13, Jumaat</date><script><i>Tidak seorang pun dapat datang kepadaku, kecuali Bapa yang mengutus aku, memimpin dia datang kepadaku.—Yoh. 6:44.</i></script><desc>Sidang Kristian yang anda sertai bukanlah kelab atau persatuan. Sebaliknya, Yehuwa telah memimpin anda ke dalam sidang. Adakah Dia berbuat demikian kerana anda seorang yang alim dan salih? Anda mungkin berkata, “Tidak!” Jadi, apakah sebabnya? Tuhan mendapati bahawa anda seorang yang sanggup mentaati hukum-Nya dan menerima bimbingan-Nya. Di sidang, Yehuwa memberi anda makanan rohani yang berkhasiat, membebaskan anda daripada ajaran palsu dan kepercayaan karut, serta mengajar anda untuk memupuk sifat Kristian. (Ef. 4:22-24) Hasilnya, anda diberi penghormatan untuk menyertai satu-satunya kumpulan orang yang bebas. (Yak. 2:12) Tambahan lagi, umat Tuhan akan menikmati kebebasan yang jauh lebih besar pada masa hadapan. <a><i>w12</i> 15/7 1:15, 16</a></desc></text>
<text date='14-06-2014'><date>Jun 14, Sabtu</date><script><i>Aku sudah menunjukkan Engkau kepada mereka.</i>—<i>Yoh. 17:26.</i></script><desc>Dari kecil lagi, Yesus bersikap rendah hati. Walaupun ibu bapanya, Yusuf dan Maria tidak sempurna, Yesus rendah hati dan “taat kepada mereka.” (Luk. 2:51) Yesus bersikap rendah hati dan mengutamakan kehendak Yehuwa, bukannya kehendak sendiri. (Yoh. 4:34) Semasa menginjil, Yesus Kristus menggunakan nama peribadi Tuhan dan membantu orang yang berhati jujur untuk mendapat pengetahuan yang tepat tentang sifat-sifat Yehuwa serta tujuan-Nya. Yesus selalu hidup selaras dengan ajarannya. Misalnya, dalam Doa Bapa Kami, perkara pertama yang disentuh oleh Yesus ialah: “Bapa kami yang di syurga, semoga <i>nama-Mu</i> disucikan.” (Mat. 6:9, <i>NW</i>) Yesus mengutamakan penyucian nama Yehuwa dan dia mengarahkan pengikutnya untuk berbuat demikian juga. Selain itu, Yesus sering berkata bahawa dia tidak dapat melakukan apa-apa tanpa bantuan Yehuwa.—Yoh. 5:19. <a><i>w12</i> 15/11 2:7, 8</a></desc></text>
<text date='15-06-2014'><date>Jun 15, Ahad</date><script><i>Yesus duduk di sebelah kanan Tuhan. Sekarang dia menantikan masanya Tuhan menjadikan musuh-musuhnya sebagai alas kakinya.—Ibr. 10:12, 13, ABB.</i></script><desc>Selepas pembangkitannya, Yesus diberi segala kuasa di syurga dan di bumi. (Mat. 28:18) Dia sentiasa menggunakan kuasanya untuk melaksanakan tujuan Yehuwa menurut jadual masa Tuhan. Yesus sabar menunggu di sebelah kanan Tuhan sehingga ‘musuh-musuhnya dijadikan alas kakinya’ pada tahun 1914. (Mzm. 110:1, 2) Tidak lama lagi, Yesus akan memusnahkan dunia Syaitan. Sebelum itu, Yesus membantu orang dengan sabar dan “memimpin mereka ke sumber air yang memberikan hidup.” (Why. 7:17) Bagaimanakah anda dapat meniru teladan Yesus? Walaupun Yesus sangat ingin kehendak Tuhan dilaksanakan, dia sabar menunggu dan rela menurut jadual Tuhan. Semasa kita menunggu kemusnahan sistem Syaitan, kita juga perlu bersabar. Kita perlu menunggu Tuhan dan tidak berputus asa atau menjadi tawar hati. <a><i>w12</i> 15/9 3:9, 10</a></desc></text>
<text date='16-06-2014'><date>Jun 16, Isnin</date><script><i>Kamu sudah menerima dengan percuma, maka lakukanlah semuanya tanpa meminta bayaran!—Mat. 10:8.</i></script><desc>“Pengetahuan yang benar” kini sudah melimpah melalui bahan bacaan kita. (Dan. 12:4) Hari ini 42,182,000 naskhah majalah <i>The Watchtower</i> diterbitkan dalam 195 bahasa. Majalah ini merupakan majalah yang terlaris di dunia. Majalah <i>Awake!</i> menduduki tangga yang kedua dengan jumlah cetakan 41,042,000 dalam 84 bahasa. Tambahan lagi, sekitar 100 juta buku dan Bible dicetakkan setiap tahun. Segala perbelanjaan bagi kerja yang berskala besar ini dibiayai melalui derma sukarela. Hakikat ini menghairankan mereka yang bekerja dalam bidang percetakan kerana mereka tahu bahawa kos untuk mesin cetak, kertas, dakwat, dan bahan lain adalah sangat mahal. Seorang saudara yang membeli bahan-bahan cetakan untuk Bethel menyatakan, “Ahli niaga yang mengunjungi bahagian percetakan kita sangat kagum kerana peralatan kita yang cepat dan canggih dibiayai oleh derma sukarela. Mereka juga kagum kerana orang yang berkhidmat di Bethel begitu muda dan gembira.” <a><i>w12</i> 15/8 1:14, 15</a></desc></text>
<text date='17-06-2014'><date>Jun 17, Selasa</date><script><i>Aku mengenal engkau dengan baik.—Kel. 33:17.</i></script><desc>Ramai daripada saudara dan saudari kita mengatakan bahawa sukacita mereka bertambah apabila penatua mengambil berat tentang mereka. Satu cara penatua dapat berbuat demikian adalah dengan mencontohi Daud, Elihu, dan Yesus. (2 Sam. 9:6; Ayb. 33:1; Luk. 19:5) Ketiga-tiga hamba Yehuwa ini menunjukkan bahawa mereka prihatin akan orang lain dengan menggunakan nama orang itu. Paulus turut menunjukkan pentingnya mengingati dan menggunakan nama rakan seiman. Dia mengakhiri salah satu suratnya dengan memberi salam kepada lebih daripada 25 orang saudara saudari. (Rm. 16:3-15) Sesetengah penatua berasa susah untuk mengingati nama. Tetapi, apabila penatua berusaha untuk berbuat demikian, mereka sedang memberitahu rakan seiman, “Kamu penting bagi saya.” Penatua dapat menambah rasa sukacita dalam sidang jika mereka mengingati dan menggunakan nama rakan seiman semasa pembelajaran majalah atau perjumpaan lain.—Bandingkan Yohanes 10:3. <a><i>w13</i> 15/1 5:6, 7</a></desc></text>
<text date='18-06-2014'><date>Jun 18, Rabu</date><script><i>Sesiapa yang terkecil antara kamu, dialah yang terbesar!—Luk. 9:48.</i></script><desc>Orang yang rendah hati mempunyai penghargaan yang mendalam terhadap makanan rohani yang diberikan Yehuwa. Orang seperti ini merupakan pelajar Bible yang rajin dan gemar membaca majalah seperti majalah pembelajaran dan majalah berita. Jika kita membaca dan mempelajari bahan bacaan Bible dengan rendah hati, kita akan membuat kemajuan rohani. Maka Yehuwa boleh menggunakan kita dengan sepenuhnya dalam khidmat-Nya. (Ibr. 5:13, 14) Orang yang rendah hati dianggap ‘besar’ dalam satu lagi aspek. Setiap sidang mempunyai penatua yang dilantik berdasarkan daya aktif Yehuwa. Mereka mengaturkan hal-hal seperti perjumpaan, aktiviti penyebaran, dan penggembalaan. Jika kita menunjukkan kerendahan hati dan menyokong aturan sidang dengan rela, kita akan menyumbang kepada sukacita, kedamaian, dan perpaduan sidang.—Ibr. 13:7, 17. <a><i>w12</i> 15/11 3:9, 10</a></desc></text>
<text date='19-06-2014'><date>Jun 19, Khamis</date><script><i>Aku tidak sendirian, kerana Bapa bersama-sama aku.—Yoh. 16:32.</i></script><desc>Yesus berkata bahawa banyak masalah akan berlaku semasa kehadirannya. Tetapi dia berkata, “Jangan takut.” (Luk. 21:9) Kita boleh bersikap berani kerana Raja Yesus dan Pencipta alam semesta sedang menyokong kita. Perhatikan kata-kata beberapa penyembah Tuhan dahulukala. Daud berkata, ‘Yehuwa melindungi dan membela aku; aku percaya kepada-Nya. Dia menolong aku dan menggirangkan hatiku.’ (Mzm. 28:7) Paulus menyingkapkan keyakinannya dengan berkata, “Dalam semuanya kita mendapat kemenangan yang sempurna daripada Dia yang mengasihi kita!” (Rm. 8:37) Apakah yang dapat kita pelajari daripada kata-kata mereka? Mereka semua mempercayai Yehuwa dengan sepenuh hati. Jika kita berbuat demikian, kita akan berasa berani tidak kira apa jua yang berlaku.—Mzm. 46:2-4. <a><i>w12</i> 15/10 1:14, 15</a></desc></text>
<text date='20-06-2014'><date>Jun 20, Jumaat</date><script><i>Jangan kumpulkan harta di dunia.—Mat. 6:19.</i></script><desc>Sesetengah pemimpin agama mengajar bahawa kita tidak harus berusaha mencapai apa-apa kejayaan. Namun, Yesus tidak mengutuk usaha sedemikian. Sebaliknya, dia menggesa pengikutnya agar berusaha mengumpulkan “harta di syurga.” (Mat. 6:20) Kita patut berusaha menjadi orang yang berjaya <i>dalam mata Yehuwa.</i> Itulah hal yang terpenting. Kata-kata Yesus mengingatkan kita bahawa kita boleh memilih keutamaan hidup sendiri. Apa yang tersemat di hati kita, itulah yang bernilai buat kita. Jika kita sungguh-sungguh ingin menyenangkan hati Yehuwa, Dia pasti menjaga keperluan kita. Mengenai keperluan jasmani, Yesus berkata, ‘Utamakanlah Pemerintahan Tuhan dan lakukanlah kehendak-Nya, lalu Tuhan akan memberikan semua itu kepada kamu.’—Mat. 6:31-33. <a><i>w12</i> 15/12 1:13,</a><a>&#160;15, 16</a></desc></text>
<text date='21-06-2014'><date>Jun 21, Sabtu</date><script><i>Tidak seorang pun dapat datang kepadaku, kecuali Bapa yang mengutus aku, memimpin dia datang kepadaku.—Yoh. 6:44.</i></script><desc>Bagaimanakah Tuhan memimpin kita kepada Kristus? Menerusi kerja penyebaran dan daya aktif. Sebagai orang Kristian, anda juga dipimpin oleh Tuhan ke ibadat sejati. Sepertimana Bapa kita yang di syurga telah melihat sesuatu yang berharga dalam diri Lidia, Dia juga melihat sesuatu yang baik dalam diri anda. Semasa anda mendengar berita baik, Yehuwa menggunakan daya aktif-Nya untuk membantu anda memahami berita itu. (Kis. 16:13-15; 1 Kor. 2:11, 12) Ketika anda berikhtiar mentaati kehendak-Nya, Dia telah memberkati usaha anda. Semasa anda membaktikan diri kepada-Nya, hati-Nya penuh sukacita. Sebenarnya, sejak anda menjejakkan kaki di jalan yang menuju kehidupan, Yehuwa selalu berada di sisi anda. Yehuwa sudah membantu kita mengambil langkah yang pertama untuk berjalan dengan-Nya, dan Dia tidak akan membiarkan kita berusaha seorang diri untuk mengekalkan kesetiaan. Memandangkan kita memerlukan pimpinan Tuhan untuk menerima kebenaran, mustahil kita tetap berpegang pada kebenaran tanpa bantuan-Nya.—1 Ptr. 1:5. <a><i>w12</i> 15/4 5:5-7</a></desc></text>
<text date='22-06-2014'><date>Jun 22, Ahad</date><script><i>Aku akan menghukum orang Babilonia dan raja mereka kerana dosa mereka.—Yer. 25:12.</i></script><desc>“Pada tahun keempat selepas Yoyakim putera Raja Yosia menjadi raja Yehuda,” nabi Yeremia “mendapat perkhabaran daripada Tuhan tentang semua penduduk Yehuda.” (Yer. 25:1) Yehuwa menubuatkan kejatuhan Yerusalem dan pembuangan orang Yahudi ke Babilon. Di sana, mereka akan “mengabdi kepada raja Babilonia selama tujuh puluh tahun.” Seperti yang dinubuatkan, orang Yahudi di Yehuda dibuang negeri semasa Yerusalem dibinasakan pada tahun 607 SM. Tetapi apakah yang akan berlaku pada akhir 70 tahun itu? Yeremia bernubuat, “Tuhan berfirman, ‘Apabila genap masa tujuh puluh tahun bagi Babilonia, Aku akan memperhatikan kamu lagi dan menepati janji-Ku untuk membawa kamu pulang.’” (Yer. 25:11; 29:10, <i>ABB</i>) Tepat seperti yang dinubuatkan, pada tahun 537 SM orang Yahudi dibebaskan. <a><i>w12</i> 15/5 3:7</a></desc></text>
<text date='23-06-2014'><date>Jun 23, Isnin</date><script><i>Aku lebih maju daripada kebanyakan orang Yahudi yang sebaya dengan aku dalam hal mengamalkan agama Yahudi.—Gal. 1:14.</i></script><desc>Sebelum Paulus menjadi orang Kristian, dia nampaknya mempunyai masa hadapan yang cerah. Dia belajar hukum Yahudi daripada seorang guru yang terkenal pada zamannya. Dia juga diberikan kuasa oleh imam agung. (Kis. 9:1, 2; 22:3; 26:10) Tetapi hidup Paulus berubah apabila dia sedar bahawa Yehuwa tidak lagi memberkati bangsa Yahudi. Paulus sedar bahawa dalam pandangan Yehuwa, mengejar kerjaya dalam sistem orang Yahudi tidak berfaedah dan tidak berkekalan. (Mat. 24:2) Bekas Farisi ini bahkan mengatakan bahawa setelah memahami tujuan Tuhan dan diberi peluang untuk mengkhabarkan berita baik, apa yang dahulunya dianggap penting kini menjadi “sebagai sampah sahaja.” Paulus meninggalkan agama Yahudi lalu menghabiskan seumur hidupnya untuk mengkhabarkan berita baik.—Flp. 3:4-8, 15; Kis. 9:15. <a><i>w12</i> 15/6 3:10, 11</a></desc></text>
<text date='24-06-2014'><date>Jun 24, Selasa</date><script><i>Aku telah memohon satu perkara kepada Yehuwa; untuk tinggal di dalam Rumah Yehuwa sepanjang hidupku.—Mzm. 27:4</i>.</script><desc>Yesus menyatakan bahawa akan tiba masanya, orang tidak lagi perlu ke Rumah Yehuwa di Yerusalem untuk menyembah Tuhan. (Yoh. 4:21-23) Rasul Paulus menyatakan dalam Ibrani bab 8 hingga 10 bahawa Rumah Rohani Tuhan telah wujud sejak tahun 29 M. Pada masa itu, Yesus dibaptis dan mempersembahkan dirinya untuk melakukan kehendak Tuhan. (Ibr. 10:10) Rumah Rohani Tuhan melambangkan aturan Yehuwa supaya ibadat kita diperkenankan-Nya. Tetapi kita harus beriman terhadap korban tebusan Yesus. Bagaimanakah kita beribadat kepada Yehuwa di situ? Melalui doa “yang tulus dan iman yang teguh,” dengan mengumumkan harapan kita tanpa gentar, dan dengan saling memperhatikan, mendorong, serta menggalakkan rakan seiman semasa perjumpaan atau penyembahan keluarga. (Ibr. 10:22-25) Cinta akan ibadat sejati akan menguatkan kita sepanjang hari-hari terakhir. <a><i>w12</i> 15/7 3:7</a></desc></text>
<text date='25-06-2014'><date>Jun 25, Rabu</date><script><i>Mahukah Ayub beribadat kepada-Mu jika dia tidak mendapat apa-apa ganjaran?—Ayb. 1:9.</i></script><desc>Jika seorang saudara berusaha untuk memikul lebih banyak tanggungjawab dalam sidang, adakah kita cenderung mempersoalkan niat hatinya? Jika ya, ingatlah bahawa Syaitan juga mempersoalkan niat hati Ayub. (Ayb. 1:10, 11) Kita tidak patut menaruh syak wasangka terhadap saudara kita. Sebaliknya, periksalah mengapa kita mengkritik dia. Adakah kita benar-benar mempunyai sebab yang baik? Atau adakah hati kita sudah diracuni sikap dingin yang berleluasa dewasa ini? (2 Tim. 3:1-4) Fikirkan sebab-sebab lain mengapa kita cenderung mengkritik orang lain. Mungkinkah kita ingin menonjolkan kelebihan sendiri? Adakah kita ingin meninggikan diri dengan merendahkan orang lain? Adakah kita mencari alasan kerana kita lalai melakukan kewajipan sendiri? Tidak kira sama ada sikap sombong, iri hati, atau kurang harga diri yang mendorong kita, hasilnya amat memudaratkan. <a><i>w12</i> 15/8 3:5, 6</a></desc></text>
<text date='26-06-2014'><date>Jun 26, Khamis</date><script><i>Kehidupan orang baik bagaikan terbitnya matahari, kian lama kian cerah sehingga hari pun terang.—Ams. 4:18, ABB.</i></script><desc>Dalam sejarah moden Saksi-Saksi Yehuwa, terdapat konvensyen-konvensyen bersejarah yang melibatkan perubahan besar dalam kegiatan teokratik atau pemahaman Bible kita. Konvensyen besar pertama yang diadakan selepas Perang Dunia I berlangsung di Cedar Point, Ohio, A.S., pada tahun 1919. Kempen kerja penyebaran sedunia telah diumumkan kepada 7,000 hadirin di situ. Pada tahun 1922, sebuah konvensyen yang diadakan selama 9 hari telah berlangsung di tempat yang sama. Joseph F. Rutherford telah menyampaikan ceramah yang bersemangat dan menggesa para hadirin, “Dunia mesti tahu bahawa Yehuwa ialah Tuhan dan Yesus Kristus ialah Tuan Yang Agung dan Raja Yang Terutama. . . . Maka <i>umumkan, umumkan, umumkan,</i> Raja kita dan kerajaannya.” Para hadirin dan umat Yehuwa di serata bumi telah menyahut seruan itu dengan sukacita. <a><i>w12</i> 15/9 5:6</a></desc></text>
<text date='27-06-2014'><date>Jun 27, Jumaat</date><script><i>Orang yang marah tidak mengerjakan kebenaran di hadapan Tuhan.—Yak. 1:20, nota kaki, ABB.</i></script><desc>Apabila kita sangat marah, kita perlu ingat bahawa masa diperlukan agar kita dapat bertenang dan berfikiran waras. Hal ini membantu kita supaya tidak bertindak secara melulu dan menyesal pada kemudian hari. (Mzm. 4:5; Ams. 14:29; Yak. 1:19) Tetapi bagaimana pula jika rasa marah anda terhadap seseorang tidak hilang-hilang? Cuba tentukan <i>mengapa</i> anda berasa begitu. Adakah apa yang berlaku tidak adil? Adakah orang itu tidak sopan? Atau adakah anda berasa bahawa orang itu sengaja mahu menyakiti anda? Adakah perbuatannya seteruk yang disangka? Jika anda mengambil masa untuk memahami perasaan sendiri, anda dapat tahu prinsip Bible mana yang patut diterapkan. (Ams. 15:28; 17:27) Walaupun hal ini tidak senang, Bible dapat membantu anda untuk meneliti “fikiran dan niat hati” sendiri. Dengan demikian, anda dapat meniru pengampunan Yehuwa.—Ibr. 4:12. <a><i>w12</i> 15/11 5:7, 8</a></desc></text>
<text date='28-06-2014'><date>Jun 28, Sabtu</date><script><i>Melalui benihmu, semua bangsa di bumi pasti akan memperoleh berkat.—Kej. 22:18, NW.</i></script><desc>Dalam Bible, Yehuwa telah bersumpah lebih daripada 40 kali. Salah satunya berkaitan dengan janji-Nya kepada Abraham. Yehuwa telah membuat sebilangan perjanjian dengan Abraham yang menunjukkan bahawa Benih yang dijanjikan akan datang menerusi anaknya, Ishak. (Kej. 12:1-3, 7; 13:14-17; 15:5, 18; 21:12) Kemudian Yehuwa menguji Abraham dengan menyuruhnya mengorbankan Ishak. Tanpa rasa ragu-ragu, Abraham mematuhi perintah Tuhan. Namun malaikat Tuhan menghentikannya. Kemudian Yehuwa berfirman, “Aku bersumpah demi nama-Ku sendiri; kerana engkau sudah melakukan hal ini dan tidak enggan menyerahkan anakmu yang tunggal kepada-Ku, Aku berjanji akan memberkati engkau dengan berlimpah-limpah dan menjadikan keturunanmu sebanyak bintang di langit serta sebanyak pasir di pantai laut.”—Kej. 22:1-3, 9-12, 15-17, <i>ABB</i>. <a><i>w12</i> 15/10 3:6</a></desc></text>
<text date='29-06-2014'><date>Jun 29, Ahad</date><script><i>Kelakuan kamu antara orang yang tidak mengenal Tuhan hendaklah baik.—1 Ptr. 2:12.</i></script><desc>Orang asing yang merupakan penduduk sementara kadangkala dikritik. Mereka mungkin dipandang sebagai penjahat semata-mata kerana mereka berbeza. Pertuturan, kelakuan, pakaian, dan bahkan rupa mereka mungkin nampaknya berbeza. Namun, kelakuan baik mereka dapat menyangkal kata-kata buruk daripada orang lain. Begitu juga, orang Kristian sejati berbeza daripada orang ramai. Misalnya, tutur kata, hiburan yang dipilih, serta pakaian dan dandanan mereka biasanya tidak sama dengan kebanyakan orang. Perbezaan ini ada masanya menyebabkan orang lain salah faham dan menuduh mereka sebagai penjahat. Namun, ada juga yang memuji cara hidup mereka. Ya, kelakuan baik dapat merobohkan dakwaan-dakwaan palsu. <a><i>w12</i> 15/12 3:11-13</a></desc></text>
<text date='30-06-2014'><date>Jun 30, Isnin</date><script><i>Aku sangat ingin berjumpa dengan kamu, supaya aku dapat berkongsi berkat daripada daya aktif Tuhan dengan kamu, untuk menguatkan kamu.—Rm. 1:11, ABB.</i></script><desc>Apakah cara penting para penatua menunjukkan kasih dan menambah sukacita rakan seiman? Dengan segera membantu mereka yang memerlukan galakan. (Kis. 20:28) Dengan ini, penatua mencontohi gembala rohani pada zaman dahulu. Sebagai contoh, ketika Nehemia melihat sesetengah saudara Yahudinya menjadi lemah secara rohani, dia segera menggalakkan mereka. (Neh. 4:14) Hari ini, para penatua juga perlu menggalakkan saudara saudari yang tawar hati. Mereka cuba melawat saudara saudari di rumah dan “berkongsi berkat” rohani, iaitu kata-kata yang menguatkan iman. <a><i>w13</i> 15/1 5:10</a></desc></text>
<text date='01-07-2014'><date>Julai 1, Selasa</date><script><i>Berikanlah cahaya-Mu dan firman-Mu yang benar untuk menyinari dan membimbing aku, agar aku kembali ke Sion, bukit-Mu yang suci.—Mzm. 43:3.</i></script><desc>Dalam Firman-Nya, Tuhan telah memelihara nama-Nya untuk digunakan oleh umat-Nya. Bible menyebut nama Yehuwa untuk kali pertama semasa “riwayat penciptaan alam semesta.” (Kej. 2:4, nota kaki) Nama Yehuwa ditulis beberapa kali di atas batu-batu Sepuluh Hukum. Contohnya, hukum pertama berbunyi, ‘Akulah Yehuwa, Tuhan kamu.’ (Kel. 20:1-17) Iblis mencuba menghapuskan Bible supaya kita tidak mengenali Tuhan dan nama-Nya. Tetapi Yehuwa tidak membenarkan hal itu berlaku. (Mzm. 73:28) Yehuwa turut memelihara kebenaran dalam Firman-Nya. Walaupun ajaran palsu berleluasa, kita sangat bersyukur kerana Yehuwa menyinari kita dengan kebenaran. Sementara orang lain sedang berjalan dalam kegelapan, kita pula berasa gembira dapat berjalan dalam cahaya rohani Tuhan.—1 Yoh. 1:6, 7. <a><i>w13</i> 15/2 1:2, 3</a></desc></text>
<text date='02-07-2014'><date>Julai 2, Rabu</date><script><i>Larilah sedemikian rupa sehingga kamu mendapat hadiah itu.—1 Kor. 9:24.</i></script><desc>Sebagai orang Kristian, kita ibarat pelari dalam sebuah perlumbaan. Tumpuan kita haruslah untuk menang. Kita bukan menyertai lumba pecut dengan kepantasan sebagai kunci kemenangan. Kita juga bukan berlari untuk bersenam sambil makan angin. Perlumbaan ini boleh disamakan dengan larian jarak jauh atau maraton. Ketahanan diperlukan untuk menang. Bible menggalakkan kita untuk berlari dalam perlumbaan kiasan ini. (1 Kor. 9:25-27) Orang Kristian terurap akan menikmati kehidupan kekal di syurga, manakala domba-domba lain akan hidup kekal di bumi. Berlainan daripada sukan olahraga, perlumbaan ini menawarkan hadiah kepada semua peserta yang bertahan hingga ke akhir. (Mat. 24:13) Hanya pelari yang gagal mengikut peraturan atau yang tidak merentasi garisan penamat akan kalah. Perlumbaan ini sahaja yang menawarkan kehidupan kekal sebagai hadiah. Namun, bukanlah mudah untuk merentasi garisan penamat. <a><i>w13</i> 15/3 1:2-4</a></desc></text>
<text date='03-07-2014'><date>Julai 3, Khamis</date><script><i>Pujilah Yehuwa, Tuhan umat Israel, yang sudah mengutus kamu kepadaku pada hari ini! Aku bersyukur kerana kebijaksanaanmu. Tindakanmu pada hari ini telah mencegah aku melakukan pembunuhan untuk membalas dendam.—1 Sam. 25:32, 33, ABB.</i></script><desc>Apakah yang dapat kita pelajari daripada kisah Daud dan Nabal? (1 Sam. 25:9-13, 21, 22) Yehuwa telah mengutus Abigail untuk mencegah Daud daripada tersilap langkah. Tuhan juga melakukan hal yang sama untuk kita. Sudah pasti, kita tidak akan berharap bahawa Tuhan akan selalu menghantar orang untuk menghalang kita daripada berbuat silap. Kita tidak tahu dengan tepat bagaimana Tuhan akan bertindak dalam situasi tertentu. Kadangkala, Tuhan mungkin mengizinkan sesuatu untuk berlaku supaya tujuan-Nya terlaksana. (Pkh. 11:5) Walau bagaimanapun, Yehuwa sentiasa tahu keadaan kita dan pasti membantu kita agar tetap setia kepada-Nya. Tuhan berfirman, “Aku akan menunjukkan jalan yang harus kauikuti. Engkau akan Kubimbing dan Kunasihati.”—Mzm. 32:8. <a><i>w12</i> 15/4 5:9, 10</a></desc></text>
<text date='04-07-2014'><date>Julai 4, Jumaat</date><script><i>Ramai akan mencari-cari, dan pengetahuan yang benar akan melimpah.—Dan. 12:4, NW.</i></script><desc>Nubuat-nubuat Bible lain menyingkapkan bahawa “masa yang ditetapkan oleh Tuhan” bagi bangsa-bangsa telah berakhir pada tahun 1914. Bible juga menunjukkan bahawa Kristus menjadi raja pada tahun itu.(Luk. 21:24; Dan. 4:10-17) Apakah perasaan anda memandangkan Kerajaan Tuhan sedang memerintah dan kita sedang hidup pada “akhir zaman”? Ramai orang tahu bahawa keadaan dunia sedang merosot tetapi enggan mengaku bahawa nubuat Bible tentang hari-hari terakhir sedang digenapi. Ada yang percaya sistem dunia kita akan sendiri hancur binasa. Yang lain pula percaya bahawa manusia akan mengecap keamanan dan ketenteraman. (1 Tes. 5:3) Bagaimana pula dengan kita? Kita tahu bahawa pembinasaan dunia Syaitan sudah di ambang pintu. Oleh itu, tidakkah kita patut menggunakan masa yang ada untuk menyembah Yehuwa dan membantu orang lain berbuat demikian juga? (2 Tim. 3:1) Ya, semoga kita tidak memboroskan masa.—Ef. 5:15-17. <a><i>w12</i> 15/5 3:9,</a><a>&#160;11</a></desc></text>
<text date='05-07-2014'><date>Julai 5, Sabtu</date><script><i>Yerusalem, engkau akan ditinggalkan oleh Tuhan.—Mat. 23:38.</i></script><desc>Roma memainkan peranan yang besar dalam penggenapan nubuat di Kejadian 3:15. Syaitan menggunakan kuasa Roma untuk “mematuk tumit” benih. Bagaimana? Kerajaan Roma telah menjatuhkan hukuman mati ke atas Yesus setelah dia dituduh menghasut. (Mat. 27:26) Tetapi “luka” itu kemudiannya sembuh apabila Yehuwa membangkitkan Yesus. Pemimpin agama Israel berkomplot dengan Roma untuk membunuh Yesus. Kebanyakan rakyat Israel juga menolak Yesus. (Kis. 2:22, 23) Maka, Yehuwa tidak lagi menerima orang Israel sebagai umat-Nya. Dia memilih sebuah bangsa yang baru, iaitu Israel milik Tuhan. (Gal. 3:26-29; 6:16) Bangsa ini merupakan sidang Kristian terurap yang terdiri daripada orang Yahudi dan orang bukan Yahudi. (Ef. 2:11-18) Selepas Yesus mati dan dibangkitkan, benih Syaitan terus bermusuhan dengan benih perempuan dan berkali-kali mencuba menghapuskan sidang orang Kristian yang merupakan bahagian sekunder benih. <a><i>w12</i> 15/6 1:17, 18</a></desc></text>
<text date='06-07-2014'><date>Julai 6, Ahad</date><script><i>Alam semesta akan dibebaskan daripada kuasa yang menghancurkannya, lalu menikmati kebebasan dan kemuliaan</i> [<i>sebagai</i>] <i>anak-anak Tuhan.</i>—<i>Rm. 8:21.</i></script><desc>“Alam semesta” merujuk kepada manusia yang berpeluang untuk hidup kekal di bumi. Bilakah Tuhan akan “menunjukkan anak-anak-Nya”? Hal ini akan bermula semasa “anak-anak Tuhan” yang sudah bangkit ke syurga menyertai Kristus untuk melenyapkan kejahatan dan membawa “lautan manusia yang luar biasa banyaknya” ke dalam dunia baru. (Rm. 8:19; Why. 7:9, 14) Alangkah besarnya kebebasan yang menantikan umat manusia! Mereka akan bebas daripada pengaruh Syaitan dan roh-roh jahat. (Why. 20:1-3) Kemudian, 144,000 raja dan imam yang berkhidmat bersama Kristus akan menggunakan korban tebusan Yesus untuk membantu manusia menjadi sempurna secara beransur-ansur. (Why. 5:9, 10) Manusia yang tetap setia di bawah cubaan akhirnya akan mendapat kebebasan yang sempurna. <a><i>w12</i> 15/7 1:17, 18</a></desc></text>
<text date='07-07-2014'><date>Julai 7, Isnin</date><script><i>Hendaklah dia memanggil pemimpin-pemimpin jemaah, supaya mereka berdoa baginya.—Yak. 5:14.</i></script><desc>Mungkinkah penghormatan manusia dapat menyebabkan penghormatan Yehuwa menjadi kurang penting bagi kita? Katakan seorang pemuda harus menginjil di sebuah tempat, dan ramai penghuni rumah di situ mengenalinya. Namun mereka tidak tahu bahawa dia ialah seorang Saksi. Adakah pemuda ini akan berasa takut? Atau bagaimana pula jika seseorang diejek kerana mengejar matlamat rohani? Adakah dia akan membenarkan mereka yang tidak mempunyai matlamat rohani untuk mempengaruhi pilihannya? Mungkin seorang Kristian telah melakukan dosa. Adakah dia akan menyembunyikan dosanya kerana takut kehilangan tanggungjawab di sidang, atau kerana tidak mahu menyakiti orang kesayangannya? Sekiranya dia mementingkan hubungannya dengan Yehuwa, dia akan meminta bantuan daripada para penatua.—Yak. 5:15, 16. <a><i>w13</i> 15/2 4:9</a></desc></text>
<text date='08-07-2014'><date>Julai 8, Selasa</date><script><i>Tuhan mahu semua orang diselamatkan serta mengetahui ajaran benar tentang penyelamatan.—1 Tim. 2:4, ABB.</i></script><desc>Yehuwa ingin semua orang menerima kebenaran supaya mereka boleh menyembah-Nya dengan cara yang betul dan menerima berkat-Nya. Melalui kerja penyebaran, Tuhan mengumpulkan sekumpulan kecil orang Kristian yang terurap. (Dan. 12:4) Dia juga sedang mengumpulkan orang “yang luar biasa banyaknya” daripada “setiap bangsa, suku, negara, dan bahasa” yang akan hidup selama-lamanya di bumi. (Why. 7:9) Perkembangan ibadat sejati selama 130 tahun yang lalu jelas menunjukkan bahawa Tuhan dan Raja yang dilantik-Nya, Yesus Kristus sememangnya menyertai, mengarah, melindungi, mengatur, dan mendidik umat Yehuwa di bumi. Memandangkan Yehuwa telah menunaikan janji-Nya untuk membantu orang mencari kebenaran, kita juga boleh berasa yakin bahawa Yehuwa akan mengotakan semua janji-Nya pada masa hadapan. “Bumi akan penuh dengan orang yang mengenal dan menghormati Tuhan sebagaimana lautan penuh dengan air.” (Yes. 11:9) Alangkah besarnya berkat yang akan dinikmati oleh manusia pada masa itu! <a><i>w12</i> 15/8 1:16, 17</a></desc></text>
<text date='09-07-2014'><date>Julai 9, Rabu</date><script><i>Kami menyebut mereka berbahagia kerana mereka tabah menanggung penderitaan. —Yak. 5:11.</i></script><desc>Apakah langkah-langkah praktikal yang boleh kita ambil untuk menguatkan iman dan memupuk kesabaran? Kita mesti menerapkan nasihat Tuhan dalam hidup. Contohnya, fikir tentang mengapa anda patut mengutamakan Kerajaan Tuhan. Dapatkah anda berusaha dengan lebih giat untuk menerapkan nasihat di Matius 6:33? Mungkin anda dapat meluangkan lebih banyak masa dalam kerja penyebaran atau menyederhanakan hidup. Janganlah lupa bagaimana Yehuwa telah memberkati anda. Dia mungkin telah memberi anda seorang pelajar Bible, atau membantu anda memiliki ‘kesejahteraan yang menjaga hati dan fikiran’ anda. (Fil. 4:7) Jika anda merenungkan berkat-berkat yang telah anda terima, anda akan terus bersabar. (Mzm. 34:9) Keyakinan kita dan iman kita akan bertumbuh dan hal ini akan membantu kita untuk bersabar sambil menantikan berkat Tuhan.—Yak. 5:7, 8. <a><i>w12</i> 15/9 3:11-13</a></desc></text>
<text date='10-07-2014'><date>Julai 10, Khamis</date><script><i>Kesejahteraan daripada Tuhan yang tidak mungkin difahami oleh manusia, akan menjaga hati dan fikiran kamu, kerana kamu sudah bersatu dengan Kristus Yesus.—Flp. 4:7, ABB.</i></script><desc>Kita tidak dapat memupuk keberanian dengan bergantung pada diri sendiri. Kita perlu mengenal Tuhan dan bergantung pada-Nya. Untuk berbuat demikian, kita harus mengkaji Firman-Nya. Doa boleh membantu kita menghadapi bermacam-macam situasi. Semasa mengalami kesusahan, adakah anda berdoa dengan lebih kerap lagi? Kita juga menerima bantuan melalui pergaulan di perjumpaan dan aktiviti penyebaran. (1 Tim. 4:16) Ramai yang giat membantu orang lain untuk beriman kepada Yehuwa mendapati bahawa iman mereka sendiri menjadi lebih teguh. Mereka tidak terlalu berfokus pada masalah sendiri tetapi berfokus pada perkara-perkara yang lebih penting. (Flp. 1:10, 11) Yehuwa telah menyediakan banyak bantuan supaya kita dapat menghadapi kesusahan dengan berani. Dengan menggunakan semua bantuan ini, kita pasti dapat menangani masalah dengan jayanya.—2 Kor. 4:17, 18. <a><i>w12</i> 15/10 1:16-21</a></desc></text>
<text date='11-07-2014'><date>Julai 11, Jumaat</date><script><i>Matikanlah keinginan duniawi yang menguasai diri kamu, seperti perbuatan cabul, perkara yang tidak senonoh, hawa nafsu, keinginan yang jahat, dan ketamakan</i> (<i>kerana ketamakan itu serupa dengan penyembahan berhala</i>)<i>.</i>—<i>Kol. 3:5.</i></script><desc>Meskipun Daud menetapkan teladan yang menonjol, dia pernah melakukan beberapa dosa yang serius. (2 Sam. 11:2-4, 14, 15, 22-27; 1 Taw. 21:1, 7) Namun, mengapakah Bible menyatakan bahawa Daud menyembah Tuhan “dengan jujur dan tulus hati”? (1 Raj. 9:4) Hal ini adalah kerana Daud telah bertaubat dan berikhtiar untuk hidup menurut kehendak Yehuwa. Walaupun kita tidak sempurna, kita boleh mendapat perkenan Yehuwa. Bagaimana? Dengan mempelajari Firman Tuhan secara tekun, membuat perenungan, dan bertindak selaras dengan apa yang dipelajari. Jika kita berbuat demikian, kita akan mencerminkan tekad pemazmur yang memohon kepada Tuhan, ‘Engkaulah Tuhanku; ajarlah aku melakukan kehendak-Mu.’—Mzm. 143:10. <a><i>w12</i> 15/11 1:17-19</a></desc></text>
<text date='12-07-2014'><date>Julai 12, Sabtu</date><script><i>Naga itu sangat marah terhadap wanita itu, sehingga memerangi semua keturunan lain daripada wanita itu. Mereka itu semua orang yang taat kepada perintah Tuhan.—Why. 12:17</i>.</script><desc>Bayangkan, anda berada di mahkamah untuk memberi keterangan menentang sebuah organisasi jenayah. Ketuanya adalah seorang yang pintar dan berkuasa, serta seorang penipu dan pembunuh yang tidak berhati perut. Bagaimanakah perasaan anda selepas meninggalkan mahkamah itu? Adakah anda berasa selamat? Tentu tidak! Bahkan anda mungkin merayu untuk mendapat perlindungan. Situasi ini mencerminkan keadaan kita. Kita sedang memberikan kesaksian menentang musuh ketat Yehuwa, iaitu Syaitan! Adakah Syaitan berjaya untuk menghentikan umat Tuhan? Tidak! Sebenarnya, kita terus memberikan kesaksian kepada semua orang di seluruh dunia. Hal ini adalah kerana Yehuwa adalah “tempat perlindungan” bagi kita, terutamanya pada hari-hari terakhir ini. (Mzm. 90:1; Yes. 54:14, 17) Asalkan kita tidak membenarkan Syaitan menggoda kita, Yehuwa akan sentiasa menjadi “tempat perlindungan” kita. <a><i>w13</i> 15/3 4:10</a></desc></text>
<text date='13-07-2014'><date>Julai 13, Ahad</date><script><i>Inilah sifat utama yang harus dimiliki oleh seorang hamba seperti itu: Dia harus setia kepada tuannya.—1 Kor. 4:2, ABB.</i></script><desc>Ingatlah, kejayaan sejati tidak bergantung pada pencapaian atau kedudukan kita di dunia ini. Tanggungjawab yang dipikul dalam sidang juga bukan pengukur kejayaan sejati. Sebaliknya, ketaatan dan kesetiaan kepada Tuhan ialah tangga kejayaan. Kesetiaan kita juga mesti bertahan, kerana Yesus berkata, “Sesiapa bertahan sehingga akhir akan diselamatkan.” (Mat. 10:22) Tidakkah anda setuju bahawa orang yang diselamatkan ialah orang yang berjaya? Tidak kira apa yang berlaku, janganlah menggadaikan kesetiaan anda. Usaha anda memang berbaloi kerana anda akan dilimpahi berkat Yehuwa—kini dan untuk selama-lamanya. Biarlah kata-kata Yesus kepada orang Kristian terurap terpahat dalam ingatan anda, ‘Hendaklah kamu setia sampai mati, dan aku akan mengurniai kamu hidup sejati dan kekal.’ (Why. 2:10) Itulah kejayaan yang sejati! <a><i>w12</i> 15/12 1:17,</a><a>&#160;19</a></desc></text>
<text date='14-07-2014'><date>Julai 14, Isnin</date><script>[<i>Yoyada</i>] <i>dikebumikan di makam diraja di Kota Daud, sebagai penghargaan bagi jasanya kepada Tuhan, Rumah Yehuwa, dan umat Israel.—2 Taw. 24:16, ABB.</i></script><desc>Iman dan keberanian kita pasti dikuatkan ketika melihat Tuhan memperkenankan orang yang mengutamakan kehendak-Nya dan kepentingan rakan seiman. Mari kita lihat contoh Imam Agung Yoyada dan isterinya, Yoseba. Selepas Raja Ahazia mangkat, ibunya, Atalya, membunuh semua anak-anak raja kecuali Yoas dan merampas takhta. Yoyada dan Yoseba mempertaruhkan nyawa mereka dengan melindungi putera Ahazia, Yoas, selama enam tahun. Pada tahun ketujuh, Yoyada mengisytiharkan Yoas sebagai raja dan mengarahkan supaya Atalya dibunuh. (2 Raj. 11:1-16) Yoyada kemudian menyokong usaha Raja Yoas untuk membaiki Rumah Tuhan. Apabila Yoyada berumur 130 tahun, dia meninggal lalu dikebumikan di makam diraja. Tambahan lagi, keberanian Yoyada dan Yoseba telah memelihara garis keturunan Mesias. <a><i>w13</i> 15/1 1:11</a></desc></text>
<text date='15-07-2014'><date>Julai 15, Selasa</date><script><i>Nimrod menjadi seorang pemburu ulung yang menentang Yehuwa.—Kej. 10:9, NW.</i></script><desc>Kerajaan Nimrod meliputi Babel dan kota-kota lain yang berada di antara Sungai Tigris dan Sungai Efrat. (Kej. 10:10) Dia mungkin telah mengarahkan pembinaan kota Babel dengan sebuah menara kira-kira pada tahun 2269 SM. Hal ini bertentangan dengan tujuan Yehuwa yang menginginkan umat manusia tinggal di seluruh bumi. Tetapi, para pembina berkata, “Mari kita bina kota dengan sebuah menara yang puncaknya sampai ke langit, supaya kita termasyhur dan tidak tercerai-cerai di seluruh bumi.” Rancangan itu gagal kerana Tuhan “mengacau bahasa manusia” dan mencerai-beraikan para pembina menara itu. (Kej. 11:1-4, 8, 9) Syaitan ingin melenyapkan ibadat sejati dan membuat semua orang untuk menyembahnya. Namun, Syaitan gagal. Yehuwa telah memastikan ibadat sejati dipelihara, dan kini bilangan orang yang menyembah-Nya kian bertambah. <a><i>w13</i> 15/2 1:19, 20</a></desc></text>
<text date='16-07-2014'><date>Julai 16, Rabu</date><script><i>Aku sudah sampai di garis akhir.—2 Tim. 4:7.</i></script><desc>Adakah anda bertekad untuk sampai ke garisan penamat perlumbaan Kristian? Jika ya, pembelajaran peribadi diperlukan. Buatlah penyelidikan dan perenungan dengan menggunakan Bible dan bahan bacaan kita untuk mengenal pasti hal-hal yang boleh menyebabkan kita tersandung. Mintalah daya aktif Tuhan untuk membekalkan stamina rohani. Ingatlah, pelari yang tersandung tidak gagal dalam perlumbaan. Dia masih boleh bangun semula dan meneruskan perlumbaannya. Malah, dia mungkin dapat belajar daripada kesilapannya agar berlari dengan lebih baik. Firman Tuhan menunjukkan bahawa kita perlu berlari sampai ke garisan penamat jika kita ingin meraih kehidupan kekal. Seraya kita berbuat demikian, kita boleh berasa yakin Yehuwa akan terus mencurahkan berkat-Nya sekarang dan juga pada masa depan.—Yak. 1:12. <a><i>w13</i> 15/3 1:20, 21</a></desc></text>
<text date='17-07-2014'><date>Julai 17, Khamis</date><script><i>Utamakanlah Pemerintahan Tuhan dan lakukanlah kehendak-Nya.—Mat. 6:33.</i></script><desc>Yesus telah memberitahu pendengarnya tindakan yang boleh menunjukkan bahawa mereka ingin menyembah Yehuwa dengan sepenuh hati. Sememangnya, keutamaan hidup kita menyingkapkan keinginan, pemikiran, dan rancangan yang terpendam di hati. Maka, dengan menilai keutamaan hidup sendiri, kita boleh melihat sama ada kita sedang menyembah Tuhan dengan sepenuh hati atau tidak. (1 Taw. 28:9) Kita telah menerima jemputan Yesus untuk menjadi pengikutnya. Kini, kita sedang menyembah Yehuwa setiap hari. Hal ini menyingkapkan perasaan kita terhadap Yehuwa. Walaupun kita aktif dalam sidang, kita masih perlu menjaga hati sendiri. Mengapa? Yesus berkata, ‘Orang yang mula membajak, tetapi selalu menoleh ke belakang, tidak layak menikmati Pemerintahan Tuhan.’—Luk. 9:62. <a><i>w12</i> 15/4 3:8,</a><a>&#160;10</a></desc></text>
<text date='18-07-2014'><date>Julai 18, Jumaat</date><script><i>Kepada mereka yang sudah berkahwin, beginilah perintahku. Sebenarnya bukan aku yang memberikan perintah ini, tetapi Tuhan.—1 Kor. 7:10.</i></script><desc>Semasa orang Kristian berkahwin, mereka melafazkan ikrar perkahwinan di hadapan Tuhan dan mula memikul tanggungjawab yang berat. (Pkh. 5:3-5) Yehuwa, selaku Pengasas perkahwinan, telah menyatukan mereka. (Mrk. 10:9) Tidak kira apa pandangan pihak berkuasa, hubungan mereka sudah termeterai dalam pandangan Tuhan. Sama ada mereka dalam kebenaran semasa berkahwin atau tidak, hamba Yehuwa patut memandang ikatan perkahwinan mereka sebagai ikatan yang kekal. Perkahwinan yang berjaya dapat membawa sukacita dan memuliakan Yehuwa. Perkahwinan yang gagal pula akan membawa dukacita. Orang bujang yang mahu berkahwin dan memilih untuk mengikut bimbingan Tuhan akan menikmati perkahwinan yang bahagia. Sebaliknya, orang yang membuat pilihan yang kurang bijak mungkin mengalami keperitan dan ketidakpuasan. <a><i>w12</i> 15/5 2:1,</a><a>&#160;3</a></desc></text>
<text date='19-07-2014'><date>Julai 19, Sabtu</date><script><i>Supaya kamu mengikut jejaknya.—1 Ptr. 2:21.</i></script><desc>Sudah tentu teladan yang paling baik ialah Yesus Kristus. Apakah keutamaan hidup Yesus selepas dia dibaptis? Dia menyebarkan berita baik dan memuliakan Yehuwa dengan sepenuh hati. Maka orang Kristian yang mengakui Yehuwa sebagai Tuan perlu sedar bahawa khidmat-Nya patut diutamakan. Apakah keutamaan hidup anda? (Mzm. 71:15; 145:2) Organisasi Yehuwa sering kali menggalakkan orang Kristian untuk berdoa dan memikirkan sama ada mereka dapat merintis. Namun, situasi sesetengah hamba Yehuwa yang setia tidak mengizinkan mereka untuk meluangkan 70 jam sebulan dalam kerja penyebaran. Mereka tidak patut berasa susah hati. (1 Tim. 5:8) Tetapi bagaimana pula dengan anda? Pernahkah anda mempertimbangkan sama ada anda dapat menjadi seorang perintis biasa? Jika anda mengejar kerjaya teokratik, anda akan mengejar matlamat yang berbaloi dan berkekalan. Anda juga akan mengikuti teladan Yesus yang sempurna. <a><i>w12</i> 15/6 3:12, 13,</a><a>&#160;15</a></desc></text>
<text date='20-07-2014'><date>Julai 20, Ahad</date><script><i>Sekalipun ibu dan bapaku meninggalkan aku, tetapi Yehuwa akan memelihara aku.—Mzm. 27:10, ABB.</i></script><desc>Memandangkan Yehuwa sedia menolong hamba-hamba-Nya yang ditinggalkan, Dia pasti akan menghulurkan bantuan semasa mereka menghadapi kesusahan yang lain. Umpamanya, jika kita khuatir tentang keperluan keluarga kita, jangan lupa bahawa Yehuwa pasti membantu kita. (Ibr. 13:5, 6) Dia memahami keadaan dan keperluan semua hamba-Nya. Yehuwa telah berjanji akan membantu, melindungi, dan memelihara organisasi-Nya. Dia pasti akan menunaikan janji-Nya. (Mzm. 37:28; 91:1-3) Sudah pasti, orang yang selamat mengharungi kesengsaraan besar akan “luar biasa banyaknya.” (Why. 7:9, 14) Kumpulan besar itu akan dilindungi sepanjang hari-hari terakhir. Mereka akan diberikan bantuan yang secukupnya untuk bertahan di bawah dugaan dan mengekalkan hubungan baik dengan Yehuwa. <a><i>w12</i> 15/7 3:9, 10,</a><a>&#160;14</a></desc></text>
<text date='21-07-2014'><date>Julai 21, Isnin</date><script><i>Takut akan pendapat orang lain mengakibatkan kesusahan.—Ams. 29:25.</i></script><desc>Gabenor Roma yang bernama Pontius Pilatus tahu bahawa Yesus tidak bersalah. Pilatus bahkan mengatakan bahawa Yesus “tidak melakukan sesuatu pun sehingga dia patut dijatuhi hukuman mati.” Tetapi, Pilatus akhirnya menjatuhkan hukuman mati ke atas Yesus. Mengapa? Dia telah tunduk kepada tekanan kumpulan perusuh. (Luk. 23:15, 21-25) Kumpulan perusuh itu meningkatkan bahang tekanan dengan berkata, “Jika tuan membebaskan dia, tuan bukan sahabat Kaisar.” (Yoh. 19:12) Pilatus mungkin takut bahawa dia akan kehilangan kedudukan atau nyawanya jika dia berpihak kepada Kristus. Maka dia membiarkan dirinya diperalatkan oleh Si Iblis. Walaupun Pilatus kurang mengenal Kristus, dia tahu bahawa Yesus tidak bersalah dan bukan orang sembarangan. Namun begitu, Pilatus tidak rendah hati dan tidak mengasihi Tuhan yang benar. Oleh itu, Si Iblis dapat memperalatkan Pilatus dengan mudah sekali. <a><i>w12</i> 15/8 3:8, 9,</a><a>&#160;12</a></desc></text>
<text date='22-07-2014'><date>Julai 22, Selasa</date><script><i>Keturunannya akan meremukkan kepalamu.—Kej. 3:15.</i></script><desc>Rasul Yohanes melaporkan apa yang berlaku kepada Syaitan selepas itu. Yesus Kristus, malaikat yang “memegang kunci jurang maut” akan menangkap Syaitan dan roh-roh jahat dan mengurung mereka di dalam jurang itu untuk seribu tahun. (Why. 20:1-3; Luk. 8:30, 31, nota kaki; 1 Yoh. 3:8) Dengan demikian, kepala ular mula diremukkan. Apakah yang dilambangkan oleh “jurang maut” itu? Perkataan Yunani yang digunakan oleh Yohanes untuk “jurang” ialah <i>a′bys·sos</i> dan menggambarkan lubang yang tidak terduga dalamnya. Tiada sesiapa yang boleh sampai ke tempat itu kecuali Yehuwa dan malaikat yang “memegang kunci jurang maut.” Di situ, Syaitan seolah-olah sudah mati dan “tidak dapat menipu bangsa-bangsa lagi.” “Singa yang mengaum” itu akan dibungkam!—1 Ptr. 5:8. <a><i>w12</i> 15/9 1:15, 16</a></desc></text>
<text date='23-07-2014'><date>Julai 23, Rabu</date><script><i>Tuhan kamu telah memberi kamu segala yang baik, yang dijanjikan-Nya. Setiap janji-Nya telah ditepati; tiada satu pun yang dimungkiri-Nya.—Yos. 23:14.</i></script><desc>Yosua menyaksikan tindakan Yehuwa yang berkuasa. Oleh itu, sebelum akhir hayatnya, Yosua dengan yakin memberitahu bangsa Israel kata-kata dalam ayat harian di atas. Dewasa ini, Yehuwa juga sedang memenuhi janji-Nya. Melalui Anak-Nya, Yehuwa menubuatkan bahawa berita baik “akan dikhabarkan ke seluruh dunia” pada hari-hari terakhir. (Mat. 24:14) Hanya Yehuwa yang dapat menubuatkan dan memastikan kerja ini dilaksanakan. Dia juga menggunakan “orang biasa yang tidak berpendidikan” untuk melakukan kerja ini. (Kis. 4:13) Semasa kita ikut serta dalam kerja penyebaran, kita sebenarnya sedang membantu menggenapi nubuat Bible ini. Kita menunjukkan kesetiaan dan ketulusan kepada Yehuwa dengan berdoa, “Bapa kami yang di syurga, semoga nama-Mu disucikan.”—Mat. 6:9, <i>NW.</i> <a><i>w13</i> 15/3 5:7, 8</a></desc></text>
<text date='24-07-2014'><date>Julai 24, Khamis</date><script><i>Aku bersumpah demi nama-Ku sendiri.—Kej. 22:16.</i></script><desc>Mengapakah Yehuwa bersumpah kepada Abraham bahawa janji-janji-Nya akan dikotakan? Kerana Dia ingin meyakinkan dan menguatkan iman orang yang akan membentuk bahagian sekunder “benih” dan memerintah bersama Kristus. (Gal. 3:29) Seperti yang dijelaskan rasul Paulus, Yehuwa “menambah sumpah pada janji-Nya itu” dan ‘Tuhan tidak dapat berdusta tentangnya.’ Oleh itu, kaum terurap “digalakkan supaya berpegang teguh kepada harapan” mereka. (Ibr. 6:13-18) Bukan golongan terurap sahaja yang akan menerima faedah daripada janji Tuhan kepada Abraham. Menerusi “benih” Abraham, Yehuwa berjanji bahawa “semua bangsa di bumi pasti akan memperoleh berkat.” (Kej. 22:18, <i>NW</i>) Antara mereka termasuk “domba-domba lain” yang mempunyai harapan untuk hidup kekal di bumi firdaus.—Yoh. 10:16. <a><i>w12</i> 15/10 3:6-8</a></desc></text>
<text date='25-07-2014'><date>Julai 25, Jumaat</date><script><i>Sesiapa yang terkecil antara kamu, dialah yang terbesar!—Luk. 9:48.</i></script><desc>Seseorang yang rendah hati dianggap ‘besar’ atau lebih berharga dalam organisasi Yehuwa kerana sikap rendah hati menjadikannya hamba Tuhan yang baik. Yesus telah menasihati para pengikutnya untuk bersikap rendah hati kerana ada di antara mereka yang dipengaruhi oleh sikap dunia. “Pertengkaran timbul antara pengikut-pengikut Yesus tentang siapa yang terbesar,” catat Lukas 9:46 (<i>ABB</i>). Mungkinkah kita juga berfikir bahawa kita lebih baik daripada rakan seiman atau lebih unggul daripada orang lain? Ramai dalam dunia sombong dan mementingkan diri. Semoga kita menjauhi sikap meninggikan diri. Jika kita bersikap rendah hati dan mengutamakan kehendak Yehuwa, kita dapat menjadi sumber kesegaran. Nasihat Yesus mengenai kerendahan hati sangat menggalakkan. Kita tentu mahu bersikap rendah hati dalam semua aspek kehidupan. <a><i>w12</i> 15/11 3:11, 12</a></desc></text>
<text date='26-07-2014'><date>Julai 26, Sabtu</date><script><i>‘Lihatlah orang ini! Dia rakus, pemabuk, sahabat pemungut cukai, dan sahabat orang berdosa!’—Mat. 11:19.</i></script><desc>Yesus, satu-satunya orang yang mentaati Tuhan dengan sempurna, juga pernah dituduh tentang hal yang bukan-bukan. Sungguhpun demikian, Yesus tetap menyembah Tuhan dengan setia. Kelakuannya telah menafikan tuduhan yang tidak berasas itu. ‘Kebijaksanaan dibuktikan benar oleh perbuatan,’ kata Yesus. Kata-katanya memang betul. Misalnya, sesetengah penduduk tempatan berpandangan buruk terhadap saudara saudari yang berkhidmat di Bethel Jerman. Namun, datuk bandar kawasan itu membela para Saksi. Dia berkata, “Saksi-Saksi yang berkhidmat di situ ada cara hidup tersendiri, tetapi mereka langsung tidak mengganggu kehidupan orang lain.” Saksi-Saksi Yehuwa di Moscow, Rusia juga dituduh terlibat dalam beberapa salah laku. Namun pada Jun 2010, Mahkamah Hak Asasi Manusia Eropah (ECHR) di Strasbourg, Perancis melepaskan mereka daripada tuduhan itu. <a><i>w12</i> 15/12 3:13, 14</a></desc></text>
<text date='27-07-2014'><date>Julai 27, Ahad</date><script><i>Bertaubatlah daripada dosa dan kembalilah kepada Tuhan.—Kis. 3:19.</i></script><desc>Adakah anda menyesali perbuatan anda? Pernahkah anda membuang masa dan tenaga dalam perkara yang salah? Pernahkah anda menyakiti hati orang lain? Ramai orang selalu khuatir mengenai perkara-perkara ini. Seseorang yang terus berasa khuatir asyik berdukacita dan menganiaya diri sendiri. Akhirnya dia diremukkan oleh kekhuatirannya. Tetapi dengan berasa khuatir, dapatkah anda menyelesaikan masalah? Tidak! Bayangkan seseorang yang mencuba bergerak ke hadapan dengan menggunakan kerusi goyang. Walaupun dia bergerak selama berjam-jam, dia tidak ke mana-mana. Daripada senantiasa khuatir, adalah lebih baik jika kita mengambil tindakan yang positif. Mungkin anda boleh meminta maaf dan membaiki keadaan. Fikirkan mengapa anda melakukan kesilapan itu supaya anda tidak mengulanginya. Kadangkala, anda terpaksa menanggung kesusahan akibat pilihan yang kurang bijak. Tetapi berasa khuatir tentang kesilapan lampau hanya akan melumpuhkan kebolehan anda untuk menyembah Tuhan dengan sepenuhnya. <a><i>w13</i> 15/1 4:9-11</a></desc></text>
<text date='28-07-2014'><date>Julai 28, Isnin</date><script><i>Perhatikanlah cara hidup kamu dengan baik. Janganlah hidup seperti orang bodoh, tetapi hiduplah seperti orang bijak.—Ef. 5:15.</i></script><desc>Alatan elektronik terdapat di mana-mana sahaja. Alatan ini memang bermanfaat. Namun, alatan ini juga dapat menjejaskan hubungan kita dengan Bapa di syurga. Mari kita ambil contoh komputer. Komputer juga banyak membantu semasa membuat penyelidikan dan berkomunikasi, serta dapat digunakan sebagai hiburan yang sihat. Namun, ada yang tergila-gilakan teknologi komputer. Pengiklan dengan licik meyakinkan para pengguna bahawa mereka <i>mesti memiliki</i> alat elektronik terbaru. Seorang pemuda begitu menginginkan sejenis komputer tablet sehingga dia menjual salah satu buah pinggangnya. Pengorbanan yang tidak berbaloi sama sekali! Hubungan kita dengan Yehuwa akan terjejas jika kita meluangkan terlalu banyak masa untuk teknologi atau menyalahgunakannya. Untuk menghentikan tabiat buruk melayari Internet sampai lewat malam, seorang Kristian menetapkan komputernya untuk padam pada waktu dia harus tidur. <a><i>w13</i> 15/1 3:3, 4</a></desc></text>
<text date='29-07-2014'><date>Julai 29, Selasa</date><script><i>Maut menjangkiti segenap umat manusia, kerana semua orang berdosa.—Rm. 5:12.</i></script><desc>Kita berasa bersyukur kerana Tuhan telah menyingkapkan cara-Nya untuk membebaskan kita daripada dosa dan kematian. Kita sedar bahawa Yesus ‘tidak datang untuk dilayani; dia datang untuk melayani orang serta menyerahkan nyawanya untuk membebaskan banyak orang.’ (Mrk. 10:45) Betapa leganya kita kerana melalui korban tebusan Yesus, kita telah dibebaskan. (Rm. 3:22-24) Orang Yahudi mahupun orang bukan Yahudi pada abad pertama harus bertaubat dan beriman kepada korban tebusan Yesus supaya memperoleh pengampunan. Situasinya sama juga pada hari ini. (Yoh. 3:16, 36) Sekiranya seseorang terus berpaut pada ajaran palsu, seperti Tritunggal dan jiwa yang tidak boleh mati, dia tidak akan mendapat manfaat daripada korban tebusan Yesus. Tetapi, kita boleh mendapat manfaat kerana kita tahu bahawa melalui Yesus, ‘Tuhan membebaskan kita dan mengampunkan dosa kita.’—Kol. 1:13, 14. <a><i>w13</i> 15/2 2:15, 16</a></desc></text>
<text date='30-07-2014'><date>Julai 30, Rabu</date><script><i>Dari hatilah timbul fikiran jahat.—Mat. 15:19.</i></script><desc>Yesus menyatakan tentang “fikiran jahat.” Contohnya, seseorang mungkin memiliki pandangan yang salah mengenai kesetiaannya kepada keluarga dan saudara mara. Sudah tentu, orang Kristian “mengasihi” saudara mara mereka, tidak seperti kebanyakan orang sekarang yang kurang memiliki sifat ini. (2 Tim. 3:1, 3) Namun, mereka mungkin menunjukkan perasaan itu dengan keterlaluan. Mereka mungkin berfikir bahawa pertalian darah adalah sangat penting sehingga sanggup melakukan apa sahaja demi membela ahli keluarga yang tersinggung. Fikirkanlah tindakan terburu-buru yang diambil oleh abang-abang Dina. (Kej. 34:13, 25-30) Dan bayangkan apa yang mendorong Absalom untuk membunuh abangnya, Amnon. (2 Sam. 13:1-30) Bukankah tindakan mereka disebabkan oleh “fikiran jahat”? <a><i>w13</i> 15/3 2:13,</a><a>&#160;15</a></desc></text>
<text date='31-07-2014'><date>Julai 31, Khamis</date><script><i>Apabila</i> [<i>daya aktif</i>] <i>yang menunjukkan apa yang benar tentang Tuhan itu datang,</i> [<i>daya aktif</i>] <i>akan membimbing kamu supaya mengetahui segala kebenaran itu.—Yoh. 16:13.</i></script><desc>Yesus sudi berkongsi maklumat tentang Bapanya. (Mat. 11:27) Selain itu, Yesus ‘memberi pengikutnya pengertian, supaya mereka mengenal Tuhan yang benar,’ Yehuwa. (1 Yoh. 5:20) Ya, Yesus telah membuka minda pengikutnya supaya mereka boleh memahami ajarannya tentang Bapa. Dia tidak menggambarkan Bapanya sebagai Tritunggal yang misteri dan mustahil difahami. Namun adakah Yesus menceritakan segala-gala tentang Bapa kepada pengikutnya? Tidak. (Yoh. 16:12) Tindakan Yesus bijak kerana mereka “belum sanggup” atau bersedia untuk menerimanya. Yesus telah mengambil kira keterbatasan pengikutnya. Dia telah menunggu sehingga mereka lebih matang. <a><i>w12</i> 15/4 1:14, 15</a></desc></text>
<text date='01-08-2014'><date>Ogos 1, Jumaat</date><script><i>Jangan lekas marah; hanya orang bodoh menyimpan dendam.—Pkh. 7:9, ABB.</i></script><desc>Terdapat banyak situasi dalam hidup kita yang boleh membuat kita marah. Sebagai contoh, apakah reaksi anda jika pemandu lain hampir melanggar kereta anda? Ada orang yang begitu marah sehingga sanggup turun dari kereta lalu menyerang pemandu lain. Tetapi sebagai seorang Kristian, anda tentu tidak mahu bertindak sedemikian. Adalah lebih baik jika kita dapat berfikir sejenak sebelum bertindak. Mungkinkah anda juga bersalah kerana sendiri tidak menumpukan perhatian? Atau mungkinkah kereta orang itu ada masalah? Jika kita cuba memahami mengapa sesuatu berlaku, bersikap positif, dan rela mengampuni, kita tidak akan berasa begitu marah atau kecewa. Jadi, janganlah terlalu mengambil hati apabila orang lain menyinggung perasaan kita. <a><i>w12</i> 15/11 5:9, 10</a></desc></text>
<text date='02-08-2014'><date>Ogos 2, Sabtu</date><script><i>Mereka akan tahu bahawa Akulah Yehuwa.—Yer. 16:21.</i></script><desc>Semasa konvensyen di Columbus, Ohio, pada tahun 1931, para Pelajar Bible teruja sekali kerana diberi nama Saksi-Saksi Yehuwa. Pada tahun 1935, di Washington D.C., Saudara Rutherford telah menjelaskan identiti kumpulan besar manusia yang “berdiri di hadapan takhta dan Anak Domba.” (Why. 7:9-17) Pada tahun 1942, semasa Perang Dunia II, Nathan H. Knorr telah menyampaikan ucapan yang mendebarkan, “Dapatkah Kedamaian Berkekalan?” Dia membincangkan identiti binatang buas berwarna merah yang tercatat di Wahyu 17 dan menjelaskan bahawa kerja penyebaran perlu dilaksanakan di banyak tempat selepas perang. Semasa konvensyen antarabangsa di Bandar Raya New York pada tahun 1950, para hadirin telah diberikan Bible <i>New World Translation of the Christian Greek Scriptures.</i> Terjemahan ini menggunakan bahasa Inggeris moden dan mengembalikan nama Tuhan ke tempat asalnya. <a><i>w12</i> 15/9 5:7, 8</a></desc></text>
<text date='03-08-2014'><date>Ogos 3, Ahad</date><script><i>Semua orang akan membenci kamu kerana kamu pengikutku.—Mat. 24:9.</i></script><desc>Bahang kebencian semakin terasa sejak tahun 1914, apabila hari-hari terakhir bermula. Selama puluhan tahun, terdapat banyak larangan dan sekatan ke atas bahan bacaan dan kerja penyebaran kita. Malahan hal ini masih berlaku di sesetengah negara. Walaupun pihak musuh mencuba sedaya upaya untuk memusnahkan ibadat sejati, mereka tidak akan berjaya! Yehuwa akan menggunakan kuasa-Nya untuk melindungi umat-Nya. (Ul. 11:2) Jika kita tetap setia pada Yehuwa dan berdiri teguh dalam kebenaran, Yehuwa dan Anak-Nya tentu akan membantu kita. Tuhan akan memastikan bahawa tiada sesiapa atau apa-apa yang ‘merampas kita dari tangan-Nya.’ (Yoh. 10:28, 29) Yehuwa bersedia memberi kita bantuan yang diperlukan agar kita tetap setia kepada Kerajaan Tuhan dan Kerajaan Mesias. <a><i>w13</i> 15/2 3:11-13</a></desc></text>
<text date='04-08-2014'><date>Ogos 4, Isnin</date><script><i>Setiap orang haruslah cepat mendengar, tetapi lambat berkata-kata.—Yak. 1:19.</i></script><desc>Sebelum membuat kunjungan penggembalaan, seorang penatua perlu memikirkan keperluan orang yang akan dikunjunginya. Jika penatua berbuat demikian sebelum melawat saudara saudari, dia dapat mengatakan sesuatu yang bermakna, bukan hanya bercakap tentang perkara remeh-temeh. Semasa kunjungan penggembalaan, penatua haruslah memasang telinga ketika saudara atau saudari meluahkan perasaannya. Seorang saudari berkata, “Saya berasa sangat lega apabila seorang penatua mendengar dengan penuh perhatian.” (Luk.8:18) Siapakah yang memerlukan galakan daripada para penatua? Paulus memberitahu para penatua agar menunjukkan keprihatinan kepada <i>semua</i> anggota jemaah. (Kis. 20:28) Ya, <i>semua</i> anggota sidang memerlukan galakan, termasuk mereka yang sudah lama menjadi penyiar dan perintis. Mengapakah mereka memerlukan galakan? Walaupun iman mereka kuat, kadangkala mereka tidak dapat menghadapi tekanan daripada dunia jahat ini seorang diri. <a><i>w13</i> 15/1 5:10-12</a></desc></text>
<text date='05-08-2014'><date>Ogos 5, Selasa</date><script><i>Hendaklah kita perhatikan satu sama lain, supaya kita dapat saling memberikan dorongan untuk mengasihi satu sama lain dan untuk melakukan hal yang baik. Janganlah kita hentikan kebiasaan berkumpul bersama-sama, seperti yang dilakukan oleh beberapa orang saudara. Sebaliknya lebih-lebih lagi kita harus menggalakkan satu sama lain, kerana kita tahu bahawa tidak lama lagi Tuhan akan datang.—Ibr. 10:24, 25, ABB.</i></script><desc>Yehuwa gembira dengan “orang yang berlindung kepada-Nya.” Oleh itu, kita ingin terus bergaul dengan orang yang mengenal Tuhan dalam sidang. (Nah. 1:7) Dalam dunia yang penuh dengan cabaran, adalah bijak untuk bergaul bersama saudara saudari yang menggalakkan. Apakah manfaatnya? Mereka akan “saling memberikan dorongan untuk mengasihi satu sama lain.” Untuk meraih manfaat ini, kita harus menghadiri perjumpaan secara tetap dan memberikan komen. <a><i>w13</i> 15/3 3:13</a></desc></text>
<text date='06-08-2014'><date>Ogos 6, Rabu</date><script><i>Selidikilah aku, ya Tuhan, dan selamilah hatiku; dan pimpinlah aku ke jalan yang abadi.</i>—<i>Mzm. 139:23, 24.</i></script><desc>Satu cara kita berbuat demikian adalah dengan membuat pembelajaran peribadi. Hamba yang setia dan bijaksana menyediakan bahan bacaan yang kaya dengan nasihat daripada Yehuwa. (Mat. 24:45) Jika kita ingin meraih manfaatnya, kita mesti meluangkan masa untuk mengkajinya dan menerapkan apa yang dipelajari. Pembelajaran peribadi merupakan satu cara Yehuwa ‘menjaga kita supaya tetap beriman’ dan tidak tersandung. (Yud. 24) Pernahkah anda membaca sesuatu dalam bahan bacaan yang rasanya dituliskan khas buat anda? Anggaplah ini nasihat daripada Yehuwa. Sebagaimana seorang sahabat akan menyentuh bahu anda untuk mengingatkan anda tentang sesuatu, Yehuwa boleh menggunakan daya aktif-Nya untuk mengingatkan anda tentang kelakuan atau perangai yang perlu diperbaik. Jika kita mengikut bimbingan daya aktif, kita sedang mengizinkan Yehuwa untuk membimbing kita. <a><i>w12</i> 15/4 5:12</a></desc></text>
<text date='07-08-2014'><date>Ogos 7, Khamis</date><script><i>Janganlah hidup seperti orang bodoh, tetapi hiduplah seperti orang bijak. Setiap kali kamu berpeluang melakukan apa yang baik, gunakanlah peluang itu.—Ef. 5:15, 16.</i></script><desc>Dunia ini yang penuh gangguan menyukarkan kita untuk ‘menggunakan setiap peluang bagi melakukan apa yang baik.’ Yesus berkata, “Apabila Anak Manusia datang kelak, masa itu seperti zaman Nuh.” Bagaimanakah sifat orang yang hidup pada zaman Nuh? Mereka jahat dan Tuhan telah menubuatkan bahawa mereka akan dibinasakan dalam sebuah banjir yang besar. (Mat. 24:37, <i>ABB</i>) Walaupun “Nuh mengisytiharkan kebenaran,” orang pada masa itu “makan dan minum, lelaki dan perempuan berkahwin” dan mereka tidak mengendahkan amarannya. Akhirnya mereka mati semasa banjir melanda. Itulah sebabnya Yesus berkata, “Kamu pun hendaklah sentiasa bersedia, kerana Anak Manusia akan datang pada saat yang tidak kamu sangka.” (2 Ptr. 2:5, nota kaki; Mat. 24:38, 39, 44) Kita tentu mahu meniru contoh Nuh dan bukannya orang yang hidup sezaman dengannya. <a><i>w12</i> 15/5 3:11, 12</a></desc></text>
<text date='08-08-2014'><date>Ogos 8, Jumaat</date><script><i>Dengan menyesal aku duduk dalam debu dan abu.—Ayb. 42:6.</i></script><desc>Sesetengah orang membiarkan kesilapan lampau untuk menguasai mereka sehingga mereka berasa tidak layak untuk menerima belas kasihan Tuhan. Mereka fikir kesalahan mereka terlalu besar, atau mereka sudah banyak kali melakukan kesalahan. Namun, tidak kira apa kesilapan yang pernah dilakukan, mereka boleh bertaubat, mengubah haluan hidup, dan memohon pengampunan. (Kis. 3:19) Yehuwa akan menunjukkan belas kasihan dan kasih kepada mereka, seperti yang ditunjukkan-Nya kepada orang lain. Untuk menikmati ketenangan minda, kita harus mengikut nasihat Bible, ‘Sesiapa menyembunyikan dosanya tidak akan berjaya dalam hidupnya. Sesiapa mengakui dan meninggalkan dosanya, akan dikasihani Tuhan.’ (Ams. 28:13, <i>ABB;</i> Yak. 5:14-16) Maka, kita boleh mengaku kesilapan, berdoa memohon pengampunan, dan mengambil langkah untuk membaiki keadaan. (2 Kor. 7:10, 11) Dengan melakukan hal itu, kita akan menerima belas kasihan daripada Tuhan yang “sentiasa sedia mengampuni.”—Yes. 55:7. <a><i>w13</i> 15/1 4:11</a></desc></text>
<text date='09-08-2014'><date>Ogos 9, Sabtu</date><script><i>Dia akan menjadi kuat.—Dan. 8:24.</i></script><desc>Kita boleh mengenal pasti kepala ketujuh binatang buas dalam buku Wahyu bab 13 dengan membandingkannya dengan binatang bertanduk sepuluh yang mengerikan dalam penglihatan Daniel. (Dan. 7:7, 8, 23, 24) Binatang yang dilihat Daniel melambangkan Empayar Roma. Pada abad kelima M, Empayar Roma mula berpecah belah. Sepuluh tanduk pada kepala binatang itu melambangkan semua kerajaan yang muncul daripada empayar tersebut. Pada pertengahan abad ke-18, Inggeris menjadi semakin berkuasa. Tidak lama kemudian, tanah jajahan Inggeris di Amerika Utara telah mencapai kemerdekaan dan membentuk Amerika Syarikat. Apabila hari Tuan bermula pada tahun 1914, kuasa Inggeris merupakan empayar yang paling besar, dan Amerika pula menjadi negara perindustrian yang terbesar. Semasa Perang Dunia I, Amerika telah bersepakat dengan Inggeris. Maka muncullah gabungan kuasa Inggeris Amerika sebagai kepala ketujuh binatang buas. <a><i>w12</i> 15/6 2:3-5</a></desc></text>
<text date='10-08-2014'><date>Ogos 10, Ahad</date><script><i>Engkau telah mengajar aku sejak masa mudaku; sampai sekarang aku menceritakan perbuatan-Mu yang menakjubkan itu.—Mzm. 71:17, ABB.</i></script><desc>Kita bersyukur kerana kita tidak berada dalam kegelapan rohani. Sebaliknya, kita sedang menikmati cahaya rohani daripada Yehuwa. (Ams. 4:18, 19) Jadi, marilah kita mengkaji kebenaran Firman Tuhan dengan teliti dan berusaha dengan bersungguh-sungguh untuk menyebarkan kebenaran kepada orang lain. Sebagai umat Yehuwa, kita sedar akan isu-isu kedaulatan Tuhan dan integriti manusia. Sudah tentu kita menyebarkan kebenaran tentang Yehuwa sebagai Pemerintah Alam Semesta Yang Berdaulat. Kita juga menyembah-Nya dengan sepenuh hati. (Why. 4:11) Dengan bantuan daya aktif Tuhan, kita mengkhabarkan berita baik kepada orang yang rendah hati, menyembuhkan orang yang hancur hati, dan melegakan hati orang yang berdukacita. (Yes. 61:1, 2) Walaupun Syaitan mencuba menguasai umat Tuhan dan segenap umat manusia, dia terus gagal. Warisan rohani akan membantu kita untuk terus memelihara integriti kepada Tuhan serta memuji-Nya sekarang dan selama-lamanya.—Mzm. 26:11; 86:12. <a><i>w13</i> 15/2 2:19, 20</a></desc></text>
<text date='11-08-2014'><date>Ogos 11, Isnin</date><script><i>Tidak seorang pun antara mereka perlu mengajar sesamanya untuk mengenal Yehuwa, kerana mereka semua, besar kecil, akan mengenal Aku.—Yer. 31:34.</i></script><desc>Sememangnya, anda ingin memupuk keinginan untuk mengenal Yehuwa dan menjadi sebahagian daripada umat-Nya. Untuk mengenal Yehuwa buat selama-lamanya, dosa kita perlu diampunkan melalui korban tebusan Kristus. Oleh sebab kita diampunkan, kita pun harus mengampuni orang lain, walaupun susah untuk berbuat demikian. Sekiranya kita berusaha untuk menyingkirkan perasaan marah dan benci terhadap orang lain, hati kita akan meraih manfaat. Hal ini menunjukkan bahawa kita ingin berkhidmat kepada Yehuwa dan semakin mengenali-Nya. Yehuwa berkata, “Kamu akan mencari Aku dan kamu akan menemui Aku, kerana kamu mencari Aku dengan sepenuh hati. Sesungguhnya, kamu akan menemui Aku.”—Yer. 29:13, 14, <i>ABB.</i> <a><i>w13</i> 15/3 2:18, 19</a></desc></text>
<text date='12-08-2014'><date>Ogos 12, Selasa</date><script><i>Perintah-Nya pun tidak terlalu susah bagi kita.—1 Yoh. 5:3.</i></script><desc>Adam dan Hawa tidak menghargai kebebasan yang dikurniakan oleh Pemberi Kehidupan. Mereka menginginkan lebih banyak kebebasan lalu memutuskan sendiri apa yang betul dan apa yang salah. Akibatnya mereka dan anak-anak mereka telah menjadi hamba dosa. Oleh itu, umat manusia terpaksa menderita dan mati. (Rm. 5:12) Syaitan berjaya menggoda dua insan sempurna dan ramai makhluk roh untuk menolak kedaulatan Yehuwa. Dia juga boleh menyesatkan kita. Dia ingin kita berfikir bahawa perintah Tuhan terlalu membebankan dan menghalang kita daripada menikmati kehidupan. (1 Yoh. 5:3) Jika kita sering terdedah kepada pemikiran sebegini, kita mungkin akan terpengaruh. Seorang saudari yang berusia 24 tahun berkata bahawa pergaulan buruk telah banyak mempengaruhinya. Oleh itu dia terbabit dalam hubungan seks yang tidak bermoral. Katanya, “Saya takut pendirian saya berbeza daripada rakan sebaya.” <a><i>w12</i> 15/7 2:2, 3</a></desc></text>
<text date='13-08-2014'><date>Ogos 13, Rabu</date><script><i>Hidup sesuai dengan apa yang dituntut oleh Berita Baik.—Flp. 1:27.</i></script><desc>Dalam bahasa Yunani asal, ungkapan “hidup” boleh bererti bertingkah laku atau hidup sebagai seorang rakyat atau warganegara. Mengapakah nasihat Paulus sangat sesuai bagi orang Kristian di Filipi? Kerana orang Filipi dibenarkan menjadi rakyat Roma dan dilindungi oleh kerajaan Roma. Rakyat Roma di Filipi dan di seluruh empayar Roma berasa bangga kerana dapat menjadi warganegara Roma dan menikmati faedah tertentu. Ahli-ahli sidang di Filipi memiliki sebab yang lebih baik untuk berbangga. Paulus mengingatkan mereka bahawa sebagai orang Kristian terurap, ‘kewarganegaraan mereka adalah di syurga.’ (Flp. 3:20) Mereka merupakan rakyat Kerajaan Tuhan dan bukannya kerajaan manusia. Oleh itu, mereka dapat menikmati perlindungan dan faedah yang tidak terbanding.—Ef. 2:19-22. <a><i>w12</i> 15/8 2:1, 2</a></desc></text>
<text date='14-08-2014'><date>Ogos 14, Khamis</date><script><i>Sesetengah orang mempunyai kuasa, sedangkan yang lain terpaksa menderita di bawah kekuasaan mereka.—Pkh. 8:9.</i></script><desc>Sepanjang sejarah manusia yang menjangkau 6,000 tahun, pemerintahan manusia telah mengakibatkan kesakitan dan penderitaan. Bagaimanakah keadaan dunia sekarang? Perang, pemberontakan, kemiskinan, penyakit, pencemaran, perubahan iklim, dan sebagainya sedang berleluasa. Pihak berkuasa telah mengatakan bahawa jika kita masih berdegil dan enggan berubah sikap sendiri, kita sedang mengundang nahas. Di bawah pemerintahan Yesus dan 144,000 orang yang memerintah bersamanya, Kerajaan Tuhan akan menyelesaikan segala masalah manusia dan memulihkan bumi. Pemerintahan Seribu Tahun Kristus akan menunaikan janji Yehuwa, “Aku akan mencipta langit yang baru dan bumi yang baru. Peristiwa-peristiwa yang lalu akan dilupakan sama sekali.”—Yes. 65:17. <a><i>w12</i> 15/9 2:2, 3</a></desc></text>
<text date='15-08-2014'><date>Ogos 15, Jumaat</date><script><i>Aku berdoa semoga Tuan Yesus Kristus memberkati</i> [<i>“sikap,” NW</i>] <i>kamu semua.—Flm. 25, ABB.</i></script><desc>Semasa menulis kepada rakan Kristiannya, Paulus berulang kali berkata bahawa dia berharap Tuhan dan Kristus akan memberkati sikap sidang mereka. Maka apabila Paulus menggunakan ungkapan seperti “semoga Tuhan menyertai [“sikap,” <i>NW</i>] engkau,” dia sedang menggalakkan rakan seiman untuk menunjukkan sikap yang selaras dengan kehendak Tuhan dan keperibadian Kristus. (2 Tim. 4:22; Gal. 6:18; Kol. 3:9-12) Kita juga boleh tanya diri, “Apakah sikap yang saya perlihatkan? Bagaimanakah saya dapat memupuk sikap yang diperkenankan Tuhan? Dapatkah saya menyumbang kepada sikap yang positif dalam sidang?” Contohnya, setiap kuntum bunga di ladang bunga matahari menyumbang kepada keindahan ladang itu. Adakah kita juga “bunga” yang menyumbang kepada keindahan sidang? Ya, kita harus berusaha untuk berbuat demikian. <a><i>w12</i> 15/10 2:1,</a><a>&#160;3</a></desc></text>
<text date='16-08-2014'><date>Ogos 16, Sabtu</date><script><i>Aku sudah memberikan teladan kepada kamu semua, supaya kamu juga melakukan apa yang sudah aku lakukan untuk kamu.</i>—<i>Yoh. 13:15, ABB.</i></script><desc>Inilah malam terakhir Yesus di bumi. Jadi, dia meluangkan masa dengan rasul-rasulnya di sebuah rumah di Yerusalem. Semasa makan malam, Yesus bangun, menanggalkan jubah luarnya, dan mengikat sehelai tuala pada pinggangnya. Kemudian dia menuang air ke dalam sebuah besen lalu mula membasuh kaki pengikut-pengikutnya dan mengeringkannya dengan tuala. Selepas itu, dia memakai balik jubahnya. Mengapakah Yesus berbuat demikian? (Yoh. 13:3-5) Yesus menjelaskan, ‘Adakah kamu memahami apa yang baru sahaja aku lakukan untuk kamu? Jika aku sebagai Tuan dan Guru kamu, sudah membasuh kaki kamu, maka kamu wajib saling membasuh kaki.’ (Yoh. 13:12-14) Kesudian Yesus untuk melakukan tugas yang dipandang rendah memberi para rasul pengajaran yang sukar dilupakan. Pengajaran itu menggalakkan mereka supaya bersikap rendah hati pada masa yang akan datang. <a><i>w12</i> 15/11 2:1, 2</a></desc></text>
<text date='17-08-2014'><date>Ogos 17, Ahad</date><script><i>Diri kamu bukanlah milik kamu.—1 Kor. 6:19.</i></script><desc>Perhambaan sering dikaitkan dengan orang yang ditindas dan terpaksa membanting tulang demi keuntungan orang yang menguasai mereka. Namun, Yesus menyatakan bahawa murid-muridnya akan menjadi hamba. Tetapi mereka bukanlah hamba yang dipandang hina atau ditindas. Sebaliknya, mereka dihormati dan dipercayai. Misalnya, tidak lama sebelum Yesus dibunuh, dia mengatakan bahawa dia akan mengamanahkan pelbagai tugas kepada seorang ‘hamba yang setia dan bijaksana.’ (Mat. 24:45-47) Dalam buku Lukas, hamba itu dikenali sebagai ‘pengurus rumah tangga.’ (Luk. 12:42-44) Dewasa ini, meskipun kebanyakan orang Kristian bukan sebahagian daripada golongan hamba yang setia, Bible menunjukkan bahawa semua penyembah Tuhan juga mempunyai kewajipan sebagai hamba-Nya. <a><i>w12</i> 15/12 2:1-3</a></desc></text>
<text date='18-08-2014'><date>Ogos 18, Isnin</date><script><i>Mereka berani mempertaruhkan nyawa daripada sujud menyembah dewa lain kecuali Tuhan mereka.—Dan. 3:28.</i></script><desc>Pada abad ketujuh SM, tiga pemuda Ibrani telah diberkati kerana mereka beriman dan berani. Raja Nebukadnezar telah mengumpulkan semua pegawainya dan mengarahkan mereka untuk menyembah sebuah patung emas yang besar. Sesiapa yang ingkar akan dibuang ke dalam relau berapi. Tiga pemuda Ibrani itu memberitahu raja dengan sopan, ‘Jika Tuhan yang kami sembah itu sanggup menyelamatkan kami dari relau yang bernyala-nyala dan daripada kuasa tuanku, Dia akan menyelamatkan kami. Tetapi seandainya Dia tidak melakukannya juga, hendaklah tuanku maklum bahawa kami tidak akan menyembah dewa tuanku mahupun sujud menyembah patung emas yang tuanku dirikan itu.’ (Dan. 3:16-18, <i>ABB</i>) Di Daniel 3:19-30, kita dapat membaca kisah yang mendebarkan tentang cara Yehuwa menyelamatkan mereka bertiga. Orang mungkin tidak mengancam untuk membuang kita ke dalam relau berapi. Namun kita masih akan menghadapi pelbagai situasi yang menguji integriti kita. Tuhan pasti memberkati kita jika kita tetap beriman dan berani. <a><i>w13</i> 15/1 1:13</a></desc></text>
<text date='19-08-2014'><date>Ogos 19, Selasa</date><script><i>Kamulah saksi-Ku.—Yes. 43:12.</i></script><desc>Warisan rohani kita merangkumi pengetahuan tepat tentang Bible dan kebenaran tentang Tuhan dan tujuan-Nya. Kita turut diberi satu lagi penghormatan istimewa. Penghormatan itu menjadi sebahagian daripada warisan kita pada tahun 1931 di sebuah konvensyen di Columbus, Ohio, A.S. Huruf “JW” dicetak atas atur cara konvensyen. Seorang saudari berkata bahawa ramai mencuba meneka maksud di sebalik JW—Tunggu Sahaja (<i>Just Wait</i>), Lihat Sahaja (<i>Just Watch</i>), dan sesetengah orang meneka Saksi-Saksi Yehuwa (<i>Jehovah’s Witnesses</i>). Sebelum itu, kita hanya dikenali sebagai Pelajar Bible, tetapi semua hadirin bersetuju menyandang nama Saksi-Saksi Yehuwa melalui satu resolusi pada 26 Julai 1931. Hari itu merupakan hari yang menggembirakan kerana kita mula menggunakan nama yang berasal daripada Bible. “Saya tidak akan melupakan jeritan dan tepukan gemuruh waktu itu,” kenang seorang saudara. Tiada organisasi lain yang menginginkan nama itu, tetapi Tuhan telah membenarkan kita untuk menggunakan nama itu selama lebih daripada 80 tahun. Betapa istimewanya penghormatan untuk menjadi Saksi-Saksi Yehuwa! <a><i>w13</i> 15/2 1:4, 5</a></desc></text>
<text date='20-08-2014'><date>Ogos 20, Rabu</date><script><i>Kita semua sering membuat kesalahan.—Yak. 3:2.</i></script><desc>Mungkin anda pernah menggunakan perkataan “tersandung” untuk menggambarkan keadaan rohani seseorang. Ada yang tersandung atau terjatuh lalu bertaubat dan kembali menyembah Yehuwa. Yang lain pula enggan bertaubat. Amsal 24:16 (<i>ABB</i>) menyatakan, “Walaupun orang jujur jatuh berkali-kali, mereka akan bangun semula. Tetapi orang jahat akan dihancurkan oleh malapetaka.” Yehuwa tidak akan membenarkan orang yang percaya kepada-Nya untuk tersandung atau terjatuh, iaitu mengalami kesusahan atau halangan, sehingga <i>tidak dapat</i> pulih dalam penyembahan mereka. Kita yakin Yehuwa akan membantu kita untuk “bangun semula” dan terus menyembah-Nya dengan bersungguh-sungguh. Hal ini memang melegakan hati orang yang mengasihi Yehuwa! Orang yang mencintai Taurat Yehuwa “tidak akan tersandung” dan tersingkir daripada perlumbaan yang menuju ke kehidupan kekal.—Mzm. 119:165. <a><i>w13</i> 15/3 1:4-6</a></desc></text>
<text date='21-08-2014'><date>Ogos 21, Khamis</date><script><i>Orang yang mula membajak, tetapi selalu menoleh ke belakang, tidak layak menikmati Pemerintahan Tuhan.—Luk. 9:62.</i></script><desc>Biarpun kita menghadiri perjumpaan dan menjalankan kerja penyebaran dengan tetap, usaha sedemikian tidak semestinya bermaksud kita sedang menyembah Yehuwa dengan sepenuh hati. (2 Taw. 25:1, 2, 27) Jika dalam hatinya, seorang Kristian masih “menoleh ke belakang” kerana mencintai gaya hidup dunia, hubungannya dengan Tuhan akan terancam. (Luk. 17:32) Hanya dengan “membenci apa yang jahat, [dan] berpegang kepada apa yang baik,” barulah kita ‘layak menikmati Pemerintahan Tuhan.’ (Rm. 12:9) Meskipun terdapat sesetengah perkara dalam dunia Syaitan yang nampaknya berguna dan menyeronokkan, janganlah membiarkan hal-hal sebegini menghalang kita daripada menyembah Tuhan dengan sepenuh hati.—2 Kor. 11:14; Flp. 3:13, 14. <a><i>w12</i> 15/4 3:10,</a><a>&#160;13</a></desc></text>
<text date='22-08-2014'><date>Ogos 22, Jumaat</date><script><i>Dari jurang kesusahan, aku berseru kepada-Mu, ya Yehuwa. Ya Yehuwa, dengarlah rintihanku, dengarlah seruanku minta tolong.—Mzm. 130:1, 2, ABB.</i></script><desc>Sesetengah orang muda mula berpacaran walaupun mereka tidak cukup matang untuk memikul tanggungjawab keluarga. Ada juga yang mencari pasangan di Internet lalu berkahwin dengan tergesa-gesa, tetapi merana pula pada kemudian hari. Yang lain terjebak dalam perbuatan cabul semasa berpacaran dan kemudian berkahwin. Tetapi rasa hormat antara mereka berdua mungkin sudah terhakis. Sesetengah penyembah Yehuwa tidak berkahwin dengan orang seiman, dan akhirnya terpaksa menderita. (1 Kor. 7:39) Jika anda berhadapan dengan masalah yang sama, bertaubatlah dan berdoa untuk pengampunan dan bantuan Tuhan. Walaupun masalah anda tidak akan hilang, Tuhan akan membantu anda menanganinya. Berusahalah dengan sebulat hati untuk menyenangkan hati Tuhan sekarang dan untuk selama-lamanya. Dengan demikian, ‘kesukaan yang diberikan oleh Yehuwa kepada kamu akan menguatkan kamu.’—Neh. 8:10. <a><i>w12</i> 15/5 2:3, 4</a></desc></text>
<text date='23-08-2014'><date>Ogos 23, Sabtu</date><script><i>Aku rela menghabiskan segala-galanya, bahkan aku rela mengorbankan diri untuk menolong kamu.—2 Kor. 12:15.</i></script><desc>Para penatua memikul tanggungjawab yang berat. Kadangkala mereka berdoa dengan ikhlas kepada Yehuwa demi rakan seiman atau membantu rakan seiman sehingga tidak dapat tidur. (2 Kor. 11:27, 28) Tetapi, seperti Paulus, para penatua masih bersukacita untuk menjalankan tugas mereka dengan sepenuhnya. Ya, kerana Paulus mengasihi rakan seimannya, dia membuat banyak pengorbanan untuk menguatkan mereka. (2 Kor. 2:4; Flp. 2:17; 1 Tes. 2:8) Itulah sebabnya saudara saudari sangat mengasihi Paulus! (Kis. 20:31-38) Hari ini, kita pun mengasihi para penatua yang prihatin dan mengucap doa syukur kepada Yehuwa kerana mengurniakan mereka. Penatua meningkatkan sukacita kita kerana mengambil berat terhadap kita. Kita memperoleh banyak manfaat daripada kunjungan penggembalaan. Tambahan lagi, kita bersyukur kerana mereka sentiasa bersedia untuk membantu kita pada saat kita berasa hampir lemas oleh tekanan dunia ini. Ya, para penatua memang bekerja keras ‘bagi sukacita kita.’ <a><i>w13</i> 15/1 5:15, 16</a></desc></text>
<text date='24-08-2014'><date>Ogos 24, Ahad</date><script><i>Pada hari itu mayat orang yang dibinasakan oleh Yehuwa akan bergelimpangan di seluruh muka bumi.—Yer. 25:33.</i></script><desc>Akhir sistem dunia ini semakin dekat, dan serangan Syaitan terhadap hamba Yehuwa kian bertambah. Tidak lama lagi, ‘Yehuwa akan memerangi’ atau berperang melawan musuh-musuh-Nya. (Za. 14:3-5) Semua “raja-raja di bumi dengan tentera mereka” akan berpihak kepada Syaitan. Tetapi, mereka tidak dapat melepaskan diri. (Why. 19:19-21) Peperangan selalunya membawa kesengsaraan, bahkan kepada mereka yang bakal menang. Biasanya, kekurangan makanan, kehilangan harta benda, taraf hidup yang merosot, dan kebebasan yang terbatas akan dialami. Jika hal-hal ini berlaku, apakah reaksi kita? Adakah kita akan berasa cemas? Adakah kita akan mengabaikan iman kita kerana terdesak? Adakah kita akan kecewa dan berputus asa? Betapa pentingnya untuk mengekalkan iman kita terhadap kuasa penyelamatan Yehuwa dan bernaung di lembah perlindungan-Nya semasa kesengsaraan besar.—Hab. 3:17, 18. <a><i>w13</i> 15/2 3:14-16</a></desc></text>
<text date='25-08-2014'><date>Ogos 25, Isnin</date><script><i>Janganlah biarkan dosa menguasai hidup kamu yang fana, supaya kamu tidak mengikut keinginan hati yang jahat. Janganlah serahkan sebarang anggota tubuh kamu kepada kuasa dosa untuk digunakan bagi tujuan yang jahat.—Rm. 6:12, 13, ABB.</i></script><desc>Semasa kita mula-mula menjadi seorang Kristian, kita telah bertaubat dan menukar haluan hidup. Namun, bertaubat adalah proses yang berterusan. Sebagai manusia yang tidak sempurna, kita cenderung berdosa. Dosa adalah seperti seekor ular yang bersedia menyerang kita pada bila-bila masa. (Rm. 3:9, 10) Kita harus berwaspada dan tidak menafikan bahawa kita mempunyai kesilapan. Mujurlah, Yehuwa sangat bersabar terhadap kita seraya kita bergelut dengan kelemahan sendiri dan membuat perubahan yang diperlukan. (Flp. 2:12; 2 Ptr. 3:9) Gunakanlah masa dan tenaga anda dengan bijak dalam khidmat Yehuwa, dan bukannya mengejar keinginan sendiri. Renungkanlah juga pembaktian anda. Hubungan yang erat dengan Yehuwa merupakan perkara yang paling berharga bagi kita. Dia mengenali orang yang menjadi milik-Nya. (Yes. 44:5) Oleh itu, periksalah hubungan anda dengan Yehuwa dan berdoalah untuk terus menjalin hubungan erat dengan-Nya. <a><i>w13</i> 15/3 3:14,</a><a>&#160;16</a></desc></text>
<text date='26-08-2014'><date>Ogos 26, Selasa</date><script><i>Cukuplah jika kita mempunyai pakaian dan makanan.—1 Tim. 6:8.</i></script><desc>Dunia komersial mencuba meyakinkan kita bahawa kita tidak dapat hidup tanpa membeli barangan terbaru yang diiklankan. Tetapi, dunia Syaitan tidak berhak menentukan keutamaan orang Kristian sejati. (1 Yoh. 2:15-17) Jika anda sudah bersara, bolehkah anda mengutamakan khidmat Tuhan dengan menjadi seorang perintis? Semua orang yang sudah membaktikan diri kepada Yehuwa harus bertanya: Apakah keutamaan hidup saya? Adakah saya mengutamakan Kerajaan Tuhan? Adakah saya rela membuat pengorbanan seperti Yesus? Adakah saya sentiasa mengikut teladan Yesus? Bolehkah saya mengubah jadual waktu supaya dapat meluangkan lebih banyak masa dalam kerja penyebaran dan aktiviti teokratik yang lain? Jika buat masa ini situasi saya tidak mengizinkan saya mengembangkan khidmat kepada Yehuwa, adakah saya masih menunjukkan bahawa saya rela membuat pengorbanan bagi-Nya? <a><i>w12</i> 15/6 3:16, 17</a></desc></text>
<text date='27-08-2014'><date>Ogos 27, Rabu</date><script><i>Ajarilah aku kehendak-Mu, ya Yehuwa, dan pimpinlah aku pada jalan yang selamat, kerana musuhku amat banyak.—Mzm. 27:11, ABB.</i></script><desc>Jika kita ingin diajar Tuhan, kita mesti memberi perhatian sepenuhnya terhadap ajaran Bible dan petunjuk daripada organisasi Tuhan lalu segera menerapkannya. Misalnya, ramai orang telah mendengar nasihat untuk hidup sederhana. Hasilnya, mereka tidak berhutang keliling pinggang semasa krisis ekonomi belakangan ini. Tanpa barangan dan hutang yang tidak diperlukan, mereka dapat menghabiskan lebih banyak masa dalam kerja penyebaran. Kita masing-masing boleh bertanya, “Adakah saya cepat menerapkan apa yang saya pelajari dalam Bible dan bahan bacaan hamba yang setia dan bijaksana? Sanggupkah saya berbuat demikian walaupun saya harus membuat pengorbanan?” (Mat. 24:45) Jika kita mendengar ajaran Yehuwa dan membiar-Nya memimpin kita pada jalan yang selamat, kita tidak perlu berasa gentar. <a><i>w12</i> 15/7 3:15, 16</a></desc></text>
<text date='28-08-2014'><date>Ogos 28, Khamis</date><script><i>Kami berdoa kepada Tuhan semoga kamu tidak berbuat salah. Yang penting adalah kamu melakukan apa yang dikehendaki oleh Tuhan. Tidak mengapalah jika kami nampaknya gagal dalam tugas kami.—2 Kor. 13:7.</i></script><desc>Jika kita ingin berjaya melawan tekanan, kita perlu mempunyai pengetahuan yang tepat, bersikap rendah hati, sedar akan keterbatasan sendiri, mengasihi Tuhan, dan takut kepada Yehuwa, bukan manusia. Iman yang berasaskan pengetahuan Bible membolehkan kita menyuarakan kepercayaan sendiri dengan yakin dan berani. Dengan demikian, kita boleh melawan tekanan dan mengatasi rasa takut akan manusia. Sudah pasti, kita tidak patut bergantung pada kekuatan sendiri. Sebaliknya, kita harus menyedari bahawa kita memerlukan kuasa Tuhan untuk melawan tekanan. Kita perlu memohon daya aktif Tuhan. Kasih kepada Tuhan harus mendorong kita untuk menjunjung nama dan piawaian-Nya. Tambahan lagi, kita perlu menyediakan payung sebelum hujan. Misalnya, jika kita membuat persiapan dan berdoa bersama anak-anak, mereka dapat memberikan jawapan yang baik semasa menghadapi pengaruh buruk rakan sebaya. <a><i>w12</i> 15/8 3:13</a></desc></text>
<text date='29-08-2014'><date>Ogos 29, Jumaat</date><script><i>Seseorang yang rendah hati akan dihormati.—Ams. 29:23.</i></script><desc>Mungkin anda sedang berusaha untuk menjadi seorang Kristian yang matang tetapi rakan seiman sering menegur anda. Anda boleh memilih untuk menerima nasihatnya dan meraih manfaat. Atau anda menolak nasihatnya kerana keangkuhan, takut jatuh air muka, dan mencari dalih atas perbuatan sendiri. Bayangkan juga anda sedang mengusahakan sebuah projek dengan saudara saudari yang lain. Adakah anda khuatir bahawa orang lain akan menerima pujian bagi idea bernas dan kerja keras anda? Penatua dan saudara yang ingin memikul lebih banyak tanggungjawab di sidang haruslah berwaspada supaya tidak terlalu mementingkan pujian daripada orang lain. (1 Tes. 2:6; 1 Tim. 3:1) Apakah seharusnya reaksi seorang saudara apabila dipuji atas tugasan tertentu? Adakah dia sedar bahawa kejayaannya bergantung pada Yehuwa, dan untuk terus berjaya dia perlu terus memohon bantuan dan berkat Yehuwa?—1 Ptr. 4:11. <a><i>w13</i> 15/2 4:10, 11</a></desc></text>
<text date='30-08-2014'><date>Ogos 30, Sabtu</date><script><i>Hal itu akan pasti berlaku dan tidak akan ditangguhkan.—Hab. 2:3.</i></script><desc>Orang yang meragui hakikat bahawa akhir sudah dekat mungkin mula memupuk sikap yang salah. Dia mungkin berfikir, “Saya akan tunggu dan lihat sama ada janji Tuhan akan ditunaikan. Kalau rancangan Tuhan tak jadi, sekurang-kurangnya saya mempunyai rancangan sendiri.” Mungkin dia akan mengejar kemasyhuran dan wang lalu mengetepikan Kerajaan Tuhan. Atau dia mungkin mendapatkan pendidikan tinggi kerana mahu menikmati hidup yang selesa sekarang. Sebenarnya, orang sebegini menunjukkan iman yang tipis. Ingatlah bahawa Paulus menggalakkan kita untuk meniru mereka yang ‘menerima apa yang telah dijanjikan oleh Tuhan, kerana percaya kepada-Nya dan bersabar.’ (Ibr. 6:12) Yehuwa sudah membuat keputusan untuk membinasakan dunia yang jahat ini dan Dia tidak akan lambat. <a><i>w12</i> 15/9 3:16</a></desc></text>
<text date='31-08-2014'><date>Ogos 31, Ahad</date><script><i>Iblis yang menguasai dunia ini menjadikan fikiran mereka tertutup.—2 Kor. 4:4.</i></script><desc>Malangnya, sesetengah orang Kristian berasa selesa untuk hidup di dunia Syaitan. Jika anda berasa begitu biarpun sedikit, berdoalah kepada Tuhan. Ingatlah bahawa dunia ini di bawah kuasa Syaitan yang bersikap dingin dan mementingkan diri. (Ef. 2:1, 2) Kita patut memanfaatkan segala pemberian rohani daripada Yehuwa agar dapat melawan muslihat Syaitan. Pemberian rohani ini termasuklah perjumpaan Kristian, malam penyembahan keluarga, dan “kurnia kepada manusia,” iaitu para penatua yang menggalakkan dan menyokong kita semasa dalam kesusahan. (Ef. 4:8-12) Saudara George Gangas, yang pernah berkhidmat sebagai seorang ahli Badan Pimpinan untuk masa yang lama telah menulis bahawa apabila dia berada dengan umat Tuhan, dia berasa selesa, selamat, dan dikasihi seperti dengan keluarganya sendiri. Adakah anda juga berasa demikian? <a><i>w13</i> 15/3 4:11, 12</a></desc></text>
<text date='01-09-2014'><date>September 1, Isnin</date><script><i>Janganlah geram dan marah. Jangan lagi bertengkar dan memfitnah orang.—Ef. 4:31.</i></script><desc>Kita berasa gembira jika orang menyambut baik mesej kita. Tetapi ada kalanya, orang mungkin tidak bersikap damai. Jadi apakah yang patut kita lakukan? Yesus berkata bahawa kita patut ‘mengambil kembali salam kesejahteraan kita.’ (Luk. 10:5, 6, Berita Baik Untuk Manusia Moden) Semasa beredar dari setiap pintu, kita seharusnya memiliki hati yang tenang. Jika kita terpancing untuk menjadi marah terhadap penghuni rumah yang tidak sopan, kita tidak akan memiliki kesejahteraan. Kita harus bersikap damai dalam setiap aspek kehidupan dan bukan semasa menginjil sahaja. Sikap sudi mengampuni orang lain tidak bermaksud kita perlu menutup sebelah mata terhadap kesalahan mereka atau berpura-pura bahawa tiada masalah yang terjadi. Mengampuni bermaksud kita terus bersikap damai dan tidak menaruh dendam. Oleh itu, pupuklah sikap rela mengampuni!—Ef. 4:32. <a><i>w12</i> 15/11 5:11, 12</a></desc></text>
<text date='02-09-2014'><date>September 2, Selasa</date><script><i>Kamu akan mengabdikan diri kepada-Ku sebagai imam.—Kel. 19:6.</i></script><desc>Yehuwa segera melaksanakan perjanjian Hukum dengan memilih imam yang akan berkhidmat di khemah suci supaya manusia yang berdosa dapat menyembah-Nya. Namun, orang Israel cepat lupa bahawa mereka milik Tuhan, dan bahkan ‘menyakiti hati Yang Maha Suci, Tuhan umat Israel.’ (Mzm. 78:41) Misalnya, apabila Musa berada di Gunung Sinai untuk mendapatkan arahan Tuhan, orang Israel hilang sabar lalu tidak beriman kepada Tuhan. Mereka berfikir bahawa Musa telah mengabaikan mereka. Jadi mereka membuat sebuah patung lembu jantan dan berkata, “Hai Israel, inilah tuhan kita yang telah membawa kita keluar dari Mesir!” (Kel. 32:1, 4) Kemudian mereka kononnya ‘mengadakan pesta untuk menghormati Yehuwa’ lalu menyembah dan mempersembahkan korban kepada patung itu. Apabila Yehuwa nampak hal ini, Dia memberitahu Musa, “Mereka telah menyimpang daripada perintah-Ku.”—Kel. 32:5, 6, 8. <a><i>w12</i> 15/10 3:10,</a><a>&#160;12</a></desc></text>
<text date='03-09-2014'><date>September 3, Rabu</date><script><i>Demi Tuhan, hendaklah kamu taat kepada pemerintah, baik kepada Kaisar yang menjadi penguasa yang terutama, mahupun kepada gabenor.—1 Ptr. 2:13, 14, ABB.</i></script><desc>Saksi-Saksi Yehuwa di serata dunia mematuhi prinsip yang dinyatakan oleh Petrus. Walaupun mereka bukan sebahagian daripada dunia, mereka tunduk kepada pihak berkuasa selagi hal itu tidak bercanggahan dengan hukum Tuhan. (Rm. 13:1, 5-7) Saksi-Saksi Yehuwa hidup seperti “penduduk sementara” dalam sistem dunia ini. Namun, cara hidup mereka bukan satu bentuk bantahan senyap. Mereka juga tidak menentang atau mengganggu orang yang menyertai kegiatan politik atau sosial. (1 Ptr. 2:11) Tidak seperti sesetengah kumpulan agama, Saksi-Saksi Yehuwa tidak campur tangan dalam hal ehwal politik. Mereka tidak mendesak pihak berkuasa untuk melaksanakan polisi tertentu. Jadi, idea bahawa mereka berkomplot untuk mengganggu ketenteraman awam atau menjatuhkan kerajaan memang tidak berasas! <a><i>w12</i> 15/12 3:15, 16</a></desc></text>
<text date='04-09-2014'><date>September 4, Khamis</date><script><i>Hampirilah Tuhan, dan Tuhan pun akan menghampiri kamu.—Yak. 4:8.</i></script><desc>Ibu bapa harus mengawal penggunaan komputer anak-anak. Jangan biarkan bahan lucah, permainan yang ganas, spiritisme, dan pergaulan buruk menjadi pengasuh anak-anak, semata-mata untuk mengisi masa lapang mereka atau kerana anda tidak ingin diganggu oleh mereka. Jika anda membiarkan hal itu berlaku, mereka akan berfikir bahawa perkara-perkara itu tidak salah. Tanggungjawab ibu bapa adalah untuk melindungi anak-anak, termasuk remaja, daripada apa-apa yang dapat menjauhkan mereka daripada Yehuwa. Binatang pun melindungi anaknya. Bayangkan apa yang akan dilakukan oleh induk beruang sekiranya ada orang mengancam anaknya! (Bandingkan Hosea 13:8.) Bantulah anak-anak anda untuk bergaul dengan orang Kristian dari pelbagai peringkat umur yang menyediakan teladan yang baik. Ingatlah bahawa <i>anda</i> perlu meluangkan masa dengan anak-anak anda! Jadi <i>luangkanlah</i> masa untuk tertawa, bermain, bekerja, dan menghampiri Yehuwa bersama mereka. <a><i>w13</i> 15/1 3:5, 6</a></desc></text>
<text date='05-09-2014'><date>September 5, Jumaat</date><script><i>Tuhan memilih suatu kelompok di kalangan mereka untuk menjadi umat-Nya.—Kis. 15:14.</i></script><desc>Semasa perjumpaan badan pimpinan di Yerusalem pada tahun 49 M, Yakobus berkata, “Di dalam Alkitab tertulis, ‘Setelah itu Aku akan kembali, firman Tuhan, Aku akan membina semula rumah Daud yang sudah roboh, supaya semua orang yang lain akan mencari Aku, semua bangsa lain yang bukan Yahudi sudah Aku panggil untuk menjadi umat-Ku. Demikianlah firman Tuhan.’” (Kis. 15:13-18, <i>ABB</i>) “Rumah Daud” merujuk kepada raja-raja daripada keturunan Daud. Rumah itu “runtuh” apabila raja terakhir Yehuda, iaitu Zedekia, digulingkan. (Am. 9:11) Tetapi, rumah itu akan dipulihkan semula apabila keturunan Daud, iaitu Yesus, menjadi Raja yang kekal. (Yeh. 21:27; Kis. 2:29-36) Yakobus menunjukkan bahawa nubuat Amos ini digenapi semasa pewaris-pewaris Kerajaan Tuhan dikumpulkan dari orang Yahudi serta orang bukan Yahudi. Hari ini hamba Yehuwa terdiri daripada saki-baki kaum terurap dan jutaan “domba-domba lain” yang sedang menyebarkan kebenaran Bible.—Yoh. 10:16. <a><i>w13</i> 15/2 2:1, 2</a></desc></text>
<text date='06-09-2014'><date>September 6, Sabtu</date><script><i>Aku nampak dua buah bakul yang berisi buah ara.—Yer. 24:1.</i></script><desc>Pada 617 SM, bangsa Yehuda berada dalam keadaan rohani yang teruk. Tuhan telah memberikan suatu penglihatan tentang masa depan Yehuda dengan memberikan gambaran mengenai dua jenis buah ara—buah ara yang “sangat baik” dan yang “sangat busuk.” (Yer. 24:1-3) Buah ara yang busuk menggambarkan Raja Zedekia dan orang lain sepertinya yang akan diserang oleh Raja Nebukadnezar serta tenteranya. Bagaimana pula dengan Yehezkiel, Daniel dan tiga sahabatnya, dan sesetengah orang Yahudi lain yang bakal menjadi tahanan di Babilon? Mereka digambarkan sebagai buah ara yang baik. Beberapa orang Yahudi ini kemudiannya kembali ke Yerusalem untuk membina semula kota itu. (Yer. 24:8-10; 25:11, 12; 29:10) Yehuwa berjanji kepada mereka yang digambarkan sebagai buah ara yang baik, ‘Aku akan memberikan kemahuan kepada mereka untuk memahami bahawa Akulah Yehuwa. Dengan demikian mereka akan menjadi umat-Ku.’ (Yer. 24:7) Betapa bersyukurnya kita kerana Yehuwa ingin memberikan kita “kemahuan” untuk mengenal-Nya dan menjadi umat-Nya. <a><i>w13</i> 15/3 2:3, 4</a></desc></text>
<text date='07-09-2014'><date>September 7, Ahad</date><script><i>Keluargamu yang terkecil dan terhina akan menjadi bangsa yang kuat.—Yes. 60:22.</i></script><desc>Konvensyen Saksi-Saksi Yehuwa yang diadakan selepas tamatnya penganiayaan atau sekatan amat mengharukan. Adolf Hitler pernah bersumpah akan melenyapkan Saksi-Saksi Yehuwa dari Jerman. Tetapi pada tahun 1955, seramai 107,000 Saksi telah menghadiri konvensyen yang diadakan di Nuremberg, tempat yang sebelumnya menjadi lokasi perarakan Hitler. Ramai yang hadir menangis kerana terlalu gembira! Seramai 166,518 orang telah menghadiri tiga konvensyen “Pengabdian yang Soleh” di Poland pada tahun 1989. Sebahagian besar hadirin datang dari Kesatuan Soviet, Czechoslovakia, dan negara-negara di Eropah Timur. Ada yang tidak pernah menghadiri perhimpunan yang hadirinnya lebih daripada 15 atau 20 orang. Bayangkan juga rasa sukacita yang melimpah semasa 7,402 orang dibaptis di Konvensyen Antarabangsa “Ajaran Ilahi” di Kiev, Ukraine pada tahun 1993. Itulah angka tertinggi bagi bilangan Saksi-Saksi Yehuwa yang dibaptis.—Hag. 2:7. <a><i>w12</i> 15/9 5:9</a></desc></text>
<text date='08-09-2014'><date>September 8, Isnin</date><script><i>Ikutlah teladanku, sebagaimana aku pun mengikut teladan Kristus.—1 Kor. 11:1.</i></script><desc>Tidakkah kita bersyukur kerana ajaran dan kelakuan Yesus telah membantu kita mengenal Bapanya dan menghargai keperibadian-Nya? Seperti Yesus, kita perlu membantu orang mengenal Bapa menerusi tutur kata dan perbuatan kita. Ingatlah bahawa ramai yang kita temui semasa menginjil tidak mengenal Tuhan. Pandangan mereka terhadap Tuhan mungkin dikaburi ajaran palsu. Maka kita boleh memberitahu mereka nama Tuhan, tujuan-Nya bagi manusia, dan sifat-sifat-Nya yang tercatat dalam Bible. Tambahan lagi, kita boleh berbincang dengan rakan seiman tentang catatan Bible yang membantu kita memahami sifat-sifat Tuhan dari sudut pandangan yang baru. Bagaimanakah kelakuan anda boleh membantu orang lain mengenal Bapa? Apabila perbuatan kita mencerminkan kasih Kristus, mereka akan tertarik kepada Bapa dan Yesus. (Ef. 5:1, 2) Kita diberi penghormatan besar untuk membantu orang mengenal Yehuwa menerusi kelakuan kita. <a><i>w12</i> 15/4 1:17-19</a></desc></text>
<text date='09-09-2014'><date>September 9, Selasa</date><script><i>Yehuwa, Tuhan yang penuh dengan rahmat dan belas kasihan; Aku tidak cepat murka.—Kel. 34:6.</i></script><desc>Kesabaran Yehuwa mempunyai batas. Apabila bangsa Israel menolak dan membunuh Anak-Nya, mereka tidak lagi diterima sebagai umat Tuhan. (Mat. 23:37, 38) Bagi Yehuwa, mereka seperti “kayu yang kering” atau mati secara rohani. (Luk. 23:31) Kemudiannya, apakah perasaan bangsa Israel terhadap nama Tuhan? Selepas masa berlalu, bangsa Israel memupuk kepercayaan karut tentang nama Tuhan. Mereka memandang nama itu sebagai sesuatu yang tidak boleh disebut. (Kel. 20:7) Lambat laun, nama Tuhan tidak lagi digunakan oleh bangsa Israel. Yehuwa pasti sedih kerana nama-Nya tidak lagi dihormati. (Mzm. 78:40, 41) Bible menyatakan bahawa Yehuwa merupakan Tuhan yang cemburu dan nama-Nya amat penting bagi-Nya. Oleh sebab bangsa Israel tidak menghormati nama Yehuwa, mereka tidak lagi layak menyandang nama itu. (Kel. 34:14) Hal ini menunjukkan betapa pentingnya untuk menghormati nama Pencipta kita. <a><i>w13</i> 15/3 5:10, 11</a></desc></text>
<text date='10-09-2014'><date>September 10, Rabu</date><script><i>Kita harus sentiasa bertujuan untuk melakukan hal-hal yang membawa kerukunan, dan yang saling menguatkan iman.—Rm. 14:19.</i></script><desc>Seseorang yang rendah hati akan berusaha untuk berdamai dengan semua orang, terutamanya dengan pasangan hidup sendiri. (Luk. 9:48) Sebagai contoh, sepasang suami isteri mungkin mempunyai pilihan rekreasi yang berbeza. Seorang suami mungkin suka bersantai di rumah sambil membaca buku. Isterinya pula mungkin lebih suka keluar makan atau melawat kawan-kawannya. Dalam situasi sebegini, tidakkah anda setuju bahawa isteri lebih senang menghormati suami yang bersikap rendah hati, mengambil kira perasaan isteri, dan tidak berkeras dengan pendapatnya sendiri? Dalam cara yang sama, seorang suami akan lebih mengasihi dan menghargai isteri jika isteri tidak berkeras dengan kehendak sendiri tetapi mempertimbangkan keinginan suaminya. Ikatan perkahwinan suami isteri akan bertambah kuat sekiranya masing-masing bersikap rendah hati.—Flp. 2:1-4. <a><i>w12</i> 15/11 3:13, 14</a></desc></text>
<text date='11-09-2014'><date>September 11, Khamis</date><script><i>Dialah yang menguasai musim dan masa; Dia melantik dan memecat raja.—Dan. 2:21.</i></script><desc>Untuk menjalankan kerja penyebaran pada hari-hari terakhir ini, kita perlu yakin pada Yehuwa sebagai Penjaga Masa Yang Agung. Memandangkan keadaan di dunia sedang berubah, organisasi kita ada kalanya membuat penyesuaian agar kerja penyebaran kita lebih berkesan. Apabila kita bekerjasama dengan penyesuaian sebegini, kita memperlihatkan iman pada Yehuwa dan mentaati pimpinan Anak-Nya, “ketua kepada jemaah” Tuhan. (Ef. 5:23) Yehuwa mahu kita berdoa kepada-Nya pada bila-bila masa sahaja. Dia mahu kita yakin bahawa Dia akan membantu kita “pada masa kita memerlukan pertolongan.” (Ibr. 4:16) Ya, Yehuwa mengasihi kita. (Mat. 6:8; 10:29-31) Kita boleh menunjukkan kepercayaan kepada Tuhan dengan berdoa secara tetap serta bertindak selaras dengan doa kita dan bimbingan-Nya. Kita juga boleh berdoa untuk rakan seiman. <a><i>w12</i> 15/5 3:15, 16</a></desc></text>
<text date='12-09-2014'><date>September 12, Jumaat</date><script><i>Segala yang tertulis di dalam Alkitab adalah untuk mengajar kita.—Rm. 15:4.</i></script><desc>Absalom, salah seorang putera Raja Daud, sangat tampan, tetapi hatinya dikuasai ketamakan. Walaupun dia bukan pewaris yang dipilih, Absalom ingin merampas takhta ayahnya. Absalom berpura-pura mengambil berat terhadap rakyatnya, sambil menyiratkan bahawa kerajaan Daud tidak peduli dengan keperluan mereka. Seperti yang dilakukan oleh Iblis di Taman Eden, Absalom membuat orang lain berfikir bahawa dia prihatin terhadap mereka, dan pada masa yang sama memfitnah ayahnya dengan keji. (2 Sam. 15:1-5) Muslihat Absalom nampaknya berjaya. Bible menyatakan, “Absalom mengambil hati orang Israel.” (2 Sam. 15:6) Namun, keangkuhan Absalom mengakibatkan kejatuhannya. Akhirnya, dia dan ribuan orang pengikutnya telah kehilangan nyawa.—2 Sam. 18:7, 14-17. <a><i>w12</i> 15/7 2:4-6</a></desc></text>
<text date='13-09-2014'><date>September 13, Sabtu</date><script><i>Aku melihat seekor binatang . . . mempunyai sepuluh tanduk dan tujuh kepala.—Why. 13:1.</i></script><desc>Selepas permulaan hari Tuan, kepala ketujuh itu menyerang saudara-saudara terurap Kristus yang masih berada di bumi. (Mat. 25:40) Yesus menunjukkan bahawa golongan terurap di bumi akan aktif semasa kehadirannya. (Mat. 24:45-47; Gal. 3:26-29) Kuasa Inggeris Amerika telah menindas golongan terurap ini. (Why. 13:3, 7) Semasa Perang Dunia I, kuasa ini telah menganiaya umat Tuhan, mengharamkan bahan bacaan mereka, dan memenjarakan wakil organisasi Yehuwa. Kepala ketujuh ini hampir berjaya menghentikan kerja penyebaran. Yehuwa telah menyingkapkan peristiwa-peristiwa ini kepada Yohanes, dan memberitahunya bahawa bahagian sekunder benih wanita akan bangkit semula dan bergiat dalam aktiviti rohani. (Why. 11:3, 7-11) Apa yang dikatakan oleh Yehuwa benar-benar telah berlaku. <a><i>w12</i> 15/6 2:2,</a><a>&#160;6</a></desc></text>
<text date='14-09-2014'><date>September 14, Ahad</date><script><i>Aku akan mengubah bahasa semua bangsa ke suatu bahasa yang murni.—Zef. 3:9, NW.</i></script><desc>Sesetengah kerajaan manusia menghendaki pemohon kewarganegaraan mempelajari bahasa kebangsaan. Walaupun sudah diberikan kewarganegaraan, orang perlu berusaha selama bertahun-tahun untuk menguasai bahasa baru itu. Mereka mungkin cepat belajar tatabahasanya, tetapi memerlukan masa untuk mempelajari sebutannya dengan lebih tepat. Begitu juga, rakyat Kerajaan Tuhan perlu mempelajari “bahasa yang murni.” Bahasa yang murni ialah kebenaran tentang Tuhan dan tujuan-Nya. Kita “bertutur” dalam bahasa murni apabila kita hidup selaras dengan hukum dan prinsip Tuhan. Kita mungkin mempelajari kebenaran Bible yang asas dalam masa yang singkat lalu dibaptiskan. Namun, kita perlu berusaha untuk “bertutur” dalam bahasa murni dengan lebih fasih. Bagaimana? Dengan mengamalkan prinsip Bible dalam kehidupan kita. <a><i>w12</i> 15/8 2:4</a></desc></text>
<text date='15-09-2014'><date>September 15, Isnin</date><script><i>Yesus menjelajah kota dan pekan untuk mengkhabarkan Berita Baik bahawa Tuhan mula memerintah.—Luk. 8:1.</i></script><desc>Kini, kita berpeluang untuk menyebarkan berita tentang Kerajaan Tuhan dan menjadikan orang murid Yesus. (Mat. 24:14; 28:19, 20) Kita sangat menghargai teladan sempurna Yesus! Seperti Yesus, kita memerlukan iman dan keberanian untuk menginjil. Dengan bantuan Tuhan, kita dapat menunjukkan keberanian seperti Nuh. Dia “mengisytiharkan kebenaran” kepada “orang derhaka zaman itu” yang bakal dibinasakan dalam banjir besar. (2 Ptr. 2:4, 5, nota kaki) Doa membantu kita dalam kerja penyebaran. Sesetengah pengikut Yesus yang dianiaya berdoa supaya mereka dapat menyampaikan Firman Tuhan dengan “penuh keberanian.” Doa mereka dikabulkan. (Kis. 4:29-31) Jika anda berasa takut untuk menginjil, berdoalah kepada Yehuwa. Dia akan memberi anda lebih iman dan keberanian.—Mzm. 66:19, 20. <a><i>w13</i> 15/1 1:18, 19</a></desc></text>
<text date='16-09-2014'><date>September 16, Selasa</date><script><i>Aku akan membina semula rumah Daud.—Kis. 15:16.</i></script><desc>Keruntuhan “rumah Daud” jelas dilihat apabila orang Yahudi hidup dalam pembuangan di Babilon. Memandangkan ajaran agama palsu berleluasa di Babilonia, bagaimanakah umat Yehuwa dapat mengekalkan kerohanian sepanjang 70 tahun dalam pembuangan? Sama seperti cara kita kekal setia dalam sistem dunia Syaitan ini. (1 Yoh. 5:19) Warisan rohani membantu umat Yehuwa untuk kekal setia. Orang Yahudi di Babilon tidak mempunyai Kitab Suci yang lengkap. Namun, mereka mempunyai pengetahuan tentang Hukum Musa, termasuklah Sepuluh Hukum. Mereka mengetahui “lagu tentang Sion,” mengingati banyak amsal, dan pengalaman hamba setia yang lain. Ya, mereka meratap apabila terkenang akan Sion, dan mereka tidak melupakan Yehuwa. (Mzm. 137:1-6) Oleh sebab itu, kerohanian mereka tidak terjejas walaupun mereka dikelilingi ajaran palsu dan amalan Babilon. <a><i>w13</i> 15/2 2:1,</a><a>&#160;3, 4</a></desc></text>
<text date='17-09-2014'><date>September 17, Rabu</date><script><i>Hati manusia tidak dapat difahami oleh sesiapa; hati manusia lebih licik daripada segala-galanya, dan penyakitnya terlalu parah.—Yer. 17:9, ABB.</i></script><desc>Para doktor boleh menggunakan alat terkini untuk memeriksa kesihatan kita. Namun, Yehuwa boleh melakukan lebih daripada itu, seperti apa yang telah dilakukan-Nya pada zaman Yeremia. Tuhan berkata, ‘Aku, Yehuwa, menyelidiki hati; Kuperlakukan menurut tingkah lakunya, dan Kuperlakukan sesuai dengan perbuatannya.’ (Yer. 17:10) Semasa Yehuwa “menyelidiki hati,” Dia tidak melakukan pemeriksaan perubatan. Tetapi Dia menyelidiki hati kiasan yang menggambarkan batin, keinginan, fikiran, sikap, perangai, dan matlamat kita. Anda juga boleh berusaha menyelidiki hati kiasan sendiri. <a><i>w13</i> 15/3 2:6</a></desc></text>
<text date='18-09-2014'><date>September 18, Khamis</date><script><i>Tiap-tiap tahun, pada masa tiga perayaan itu, semua orang lelaki mesti datang beribadat kepada-Ku, Yehuwa, Tuhan kamu.—Kel. 23:17, ABB.</i></script><desc>Yehuwa menghendaki orang Israel berkumpul di Yerusalem untuk tiga perayaan setiap tahun: Perayaan Roti Tidak Beragi, Perayaan Menuai (kemudian dipanggil Pentakosta), dan Perayaan Pondok Daun. Ramai ketua keluarga sedar bahawa perayaan-perayaan ini sangat penting dan membawa seluruh keluarga untuk menghadirinya. (1 Sam. 1:1-7; Luk. 2:41, 42) Adakah mudah bagi orang Israel untuk menghadiri perayaan sebegini? Fikirkan keluarga Yusuf dan Maria yang perlu berjalan kira-kira 100 km dari Nasaret ke Yerusalem. Berjalan, memasak, dan mencari penginapan bersama-sama di tempat yang jauh memang mencabar. Namun, tempat itu agak selamat kerana Yesus yang berusia 12 tahun masih diberi kebebasan tertentu.—Luk. 2:44-46. <a><i>w12</i> 15/9 5:11, 12</a></desc></text>
<text date='19-09-2014'><date>September 19, Jumaat</date><script><i>Kita tidak menerima roh dunia ini, tetapi kita menerima</i> [<i>daya aktif</i>] <i>Tuhan.—1 Kor. 2:12.</i></script><desc>Apakah itu “roh dunia”? Inilah sikap atau kecenderungan mental yang diperlihatkan oleh dunia Syaitan. Efesus 2:2 (<i>NW</i>) menyatakan, “Pada masa itu, kamu berjalan mengikut sistem dunia ini, mengikut pemerintah yang menguasai udara, iaitu kecenderungan mental yang sedang mempengaruhi orang yang ingkar.” Seperti udara yang menyelubungi kita, roh atau sikap ini terdapat di mana-mana sahaja. Banyak orang hari ini tidak mahu orang mencampuri urusan mereka dan ingin bertindak sesuka hati. Sikap sebegini dipamerkan oleh “orang yang ingkar” di dunia Syaitan. Sikap sebegini bukan sesuatu yang baru. Pada zaman Musa, Korah, Datan, dan Abiram menentang para pemimpin bangsa Israel. (Bil. 16:3, 12-14) Yehuwa memang tidak suka sikap mereka dan telah membunuh semua penentang ini.—Bil. 16:28-35. <a><i>w12</i> 15/10 2:4, 5</a></desc></text>
<text date='20-09-2014'><date>September 20, Sabtu</date><script><i>Jika aku sebagai Tuan dan Guru kamu, sudah membasuh kaki kamu, maka kamu wajib saling membasuh kaki. Aku sudah memberikan teladan kepada kamu semua, supaya kamu juga melakukan apa yang sudah aku lakukan untuk kamu.—Yoh. 13:14, 15, ABB.</i></script><desc>Ini bukanlah kali pertama Yesus menekankan pentingnya sikap rendah hati. Pernah sekali, semasa rasulnya bertengkar tentang siapa yang lebih besar, Yesus membawa seorang kanak-kanak lalu memberitahu mereka, ‘Sesiapa yang menyambut kanak-kanak ini kerana aku, menyambut aku. Dan sesiapa yang menyambut aku, juga menyambut Dia yang mengutus aku. Sesiapa yang terkecil antara kamu, dialah yang terbesar!’ (Luk. 9:46-48) Yesus juga memberitahu orang Farisi yang suka akan kemasyhuran, “Orang yang meninggikan diri akan direndahkan, tetapi orang yang merendahkan diri akan ditinggikan.” (Luk. 14:11, <i>ABB</i>) Jelaslah bahawa Yesus mahu pengikutnya bersikap rendah hati, iaitu tidak sombong, angkuh atau meninggikan diri. <a><i>w12</i> 15/11 2:2, 3</a></desc></text>
<text date='21-09-2014'><date>September 21, Ahad</date><script><i>Siapakah hamba yang setia dan bijak?—Luk. 12:42.</i></script><desc>Pada zaman kuno, seorang hamba yang dipercayai dilantik sebagai pengurus rumah tangga. Hamba sebegini diberi kuasa yang agak besar. Dia bertanggungjawab atas rumah tangga atau perniagaan tuannya, dan menjaga harta benda, wang, serta hamba-hamba lain. Eliezer merupakan satu contoh yang baik. Dia dilantik untuk menjaga semua harta Abraham. Kemudiannya Abraham mungkin mengutusnya ke Mesopotamia untuk mencarikan Ishak seorang isteri. Tugasnya memang penting dan membawa kesan yang mendalam! (Kej. 13:2; 15:2; 24:2-4) Yusuf, iaitu cicit Abraham, telah menjadi pengurus rumah tangga Potifar. (Kej. 39:1, 2, 4) Kemudian, Yusuf juga mempunyai seorang hamba yang berkhidmat sebagai pengurus rumah tangganya. Hamba itu telah menyambut sepuluh orang saudara Yusuf. Di bawah arahan Yusuf, hamba itu telah mengaturkan supaya cawan perak Yusuf “dicuri” oleh saudara-saudaranya. Jelaslah bahawa pengurus rumah tangga merupakan orang yang dipercayai.—Kej. 43:19-25; 44:1-12. <a><i>w12</i> 15/12 2:3-5</a></desc></text>
<text date='22-09-2014'><date>September 22, Isnin</date><script><i>Yehuwa tidak dipuji oleh orang mati.—Mzm. 115:17.</i></script><desc>“Apa khabar?” Ada kalanya soalan ini mengingatkan kita tentang masalah kesihatan. Kita semua jatuh sakit kerana Adam dan Hawa mengikut nasihat Syaitan dan menjauhkan diri daripada Yehuwa. Syaitan suka apabila kita jatuh sakit kerana kita susah menyembah Yehuwa. Dan jika kita mati, kita langsung tidak dapat menyembah Yehuwa. Jadi kita mahu menjaga kesihatan sendiri. Kita juga patut mengambil berat tentang kesihatan rakan seiman. Tetapi, tidaklah sesuai untuk mempromosikan produk kesihatan atau kecantikan di Dewan Perjumpaan, perhimpunan, dan konvensyen. Perjumpaan bukanlah tempat untuk berbincang tentang rawatan atau produk kesihatan. Perbuatan sebegitu dapat menjejaskan sukacita orang lain. (Rm. 14:17) Cara menjaga kesihatan terpulang kepada setiap individu. Tambahan lagi, tiada sesiapa yang dapat menyembuhkan segala penyakit. <a><i>w13</i> 15/1 3:7-9</a></desc></text>
<text date='23-09-2014'><date>September 23, Selasa</date><script><i>Yehuwa akan memerangi bangsa-bangsa itu.</i>—<i>Za. 14:3.</i></script><desc>Pada 30 Oktober 1938, jutaan orang di Amerika Syarikat mendengar rancangan radio yang terkenal. Rancangan yang berbentuk drama itu diambil daripada sebuah novel sains yang bertajuk <i>The War of the Worlds.</i> Pelakon yang memainkan watak wartawan menggambarkan kedatangan makhluk asing dari planet Marikh yang mahu memusnahkan Bumi. Walaupun rancangan radio ini berdasarkan sebuah novel, banyak pendengar menyangka kejadian ini benar-benar berlaku. Mereka bertindak untuk melindungi diri daripada makhluk asing yang kononnya sedang menyerang. Tidak lama lagi sebuah peperangan bakal berlaku. Tetapi, banyak orang belum bersedia untuk menghadapinya. Peperangan ini bukanlah sekadar cerita yang ditulis dalam novel sains, tetapi merupakan sebuah nubuat dalam Firman Tuhan. Peperangan ini dikenali sebagai Armagedon—perang antara Tuhan dan sistem jahat ini.—Why. 16:14-16. <a><i>w13</i> 15/2 3:1, 2</a></desc></text>
<text date='24-09-2014'><date>September 24, Rabu</date><script><i>Sesiapa yang menyangka dirinya berdiri teguh, hendaklah berwaspada supaya tidak jatuh.—1 Kor. 10:12, ABB.</i></script><desc>Sebelum memulakan penerbangan, juruterbang perlu menggunakan senarai semakan bagi memeriksa lebih daripada 30 perkara! Jika mereka tidak membuat pemeriksaan yang teliti, mereka mungkin mengundang tragedi. Siapakah yang selalu diingatkan untuk menggunakan senarai semakan ini? Ya, juruterbang yang sudah berpengalaman! Mereka yang sudah lama menjadi juruterbang mungkin gagal melakukan semakan dengan teliti. Seperti juruterbang yang mementingkan keselamatan, anda boleh menggunakan “senarai semakan” untuk memastikan iman anda tetap teguh semasa menghadapi kesusahan. Sama ada anda baru dibaptis atau sudah menyembah Yehuwa selama bertahun-tahun, anda selalu perlu memeriksa iman dan kesetiaan anda kepada Yehuwa. Jika tidak, anda mungkin mengundang masalah rohani. <a><i>w13</i> 15/3 3:1, 2</a></desc></text>
<text date='25-09-2014'><date>September 25, Khamis</date><script><i>Perhatikanlah cara hidup kamu dengan baik. Janganlah hidup seperti orang bodoh, tetapi hiduplah seperti orang bijak.—Ef. 5:15, 16.</i></script><desc>Jika kita menghabiskan terlalu banyak masa untuk hiburan, kita mungkin tiada masa untuk pembelajaran peribadi. Seorang saudara berkata, “Sangat mudah untuk mengabaikan pembelajaran peribadi. Hiburan lebih murah berbanding dahulu, dan senang didapati di TV, komputer, dan telefon. Hiburan terdapat di mana-mana sahaja.” Jika kita tidak berwaspada, masa yang diperlukan untuk mendalami Firman Tuhan boleh beransur-ansur kurang sehingga semuanya hilang. Kita harus bertanya: “Adakah saya meluangkan masa yang secukupnya untuk mengkaji Firman Tuhan dengan mendalam? Atau adakah saya hanya mengkaji Bible semasa saya perlu menyampaikan ceramah atau bahagian perjumpaan?” Jika kita menggunakan masa penyembahan keluarga atau pembelajaran peribadi untuk meraih kebijaksanaan Tuhan, kita akan dilindungi agar tetap setia sampai akhir.—Ams. 2:1-5. <a><i>w12</i> 15/4 5:13</a></desc></text>
<text date='26-09-2014'><date>September 26, Jumaat</date><script><i>Ketahuilah, sesiapa menceraikan isterinya, kecuali kerana perzinaan, orang itu berzina jika dia berkahwin lagi dengan wanita lain.—Mat. 19:9, ABB.</i></script><desc>Mereka yang mengalami masalah perkahwinan mungkin berfikir, “Berbaloikah saya menyelamatkan perkahwinan saya? Alangkah bagusnya jika saya telah memilih teman hidup yang lain!” Mereka mungkin mahu memutuskan ikatan perkahwinan, “Ah, cerai sajalah! Saya mahu bebas semula! Kalau tak jadi cerai secara sah, pisah pun boleh!” Sebenarnya, fikiran atau impian sebegini tidak patut dilayan. Orang Kristian patut membaiki keadaan rumah tangga sendiri dengan mengikut pedoman Tuhan. Apakah fikiran yang patut dihindari jika seseorang mengalami masalah perkahwinan? Jika seorang Kristian bercerai, dia tidak semestinya boleh berkahwin semula. Jika suami atau isteri tidak terlibat dalam perzinaan atau hubungan seks yang tidak bermoral, mereka harus berdoa dan berfikir masak-masak sebelum mempertimbangkan perceraian. <a><i>w12</i> 15/5 2:5, 6</a></desc></text>
<text date='27-09-2014'><date>September 27, Sabtu</date><script><i>Tuhan sentiasa bekerja di kalangan kamu untuk membuat kamu mahu dan sanggup melakukan apa yang dikehendaki-Nya.—Flp. 2:13.</i></script><desc>Ada yang tidak menjadi perintis walaupun mereka mampu berbuat demikian. Mungkin mereka tidak berminat atau berasa tidak layak. (Kel. 4:10; Yer. 1:6) Jadi apakah yang dapat dilakukan? Berdoalah. Jika anda tidak berminat untuk mengembangkan khidmat anda, mohonlah kepada Yehuwa supaya anda mahu dan sanggup berbuat demikian. (2 Ptr. 3:9, 11) Nuh, Musa, Yeremia, Paulus, dan Yesus telah mengutamakan khidmat Yehuwa. Mereka menumpukan masa dan tenaga untuk mengumumkan berita penghakiman Yehuwa. Tiada apa-apa yang boleh mengalihkan perhatian mereka. Akhir sistem dunia ini sudah di ambang pintu. Sebagai orang Kristian yang telah membaktikan diri kepada Yehuwa, berikhtiarlah untuk terus meniru suri teladan mereka. (Mat. 24:42; 2 Tim. 2:15) Dengan demikian, kita akan menyenangkan hati Yehuwa dan menuai berkat-Nya yang melimpah.—Mal. 3:10. <a><i>w12</i> 15/6 3:18, 19</a></desc></text>
<text date='28-09-2014'><date>September 28, Ahad</date><script><i>Tuhan akan menguatkan dan mengukuhkan kamu.—1 Ptr. 5:10</i>.</script><desc>Sama ada kita telah berkhidmat kepada Tuhan selama beberapa bulan atau bertahun-tahun, kita mahu menyembah-Nya untuk selama-lamanya. Walaupun kita perlu menunggu, kesabaran membantu kita bertabah sehingga akhir sistem ini! Yehuwa sedang memberi kita peluang untuk menunjukkan bahawa kita yakin terhadap keputusan-Nya dan sanggup menderita demi nama-Nya. (1 Ptr. 4:13, 14) Tuhan juga sedang melatih kita agar bersabar sampai akhir dan diselamatkan. Yesus telah diberikan segala kuasa di syurga dan di bumi. Jadi dia pasti akan melindungi anda jika anda tetap setia. (Yoh. 10:28, 29) Kita tidak perlu takut akan masa depan mahupun kematian. Orang yang bertabah sehingga akhir akan diselamatkan. Oleh itu, kita patut memastikan bahawa dunia ini tidak menggoda kita untuk bergantung pada diri sendiri. Sebaliknya, bertekadlah untuk bergantung pada Yehuwa, mengukuhkan iman, dan tidak mensia-siakan kesabaran Tuhan!—Mat. 24:13; 2 Ptr. 3:17, 18. <a><i>w12</i> 15/9 3:17, 18</a></desc></text>
<text date='29-09-2014'><date>September 29, Isnin</date><script><i>Hendaklah hati nurani kamu murni, supaya apabila kamu difitnah kerana hidup dengan baik sebagai pengikut Kristus, orang yang memfitnah kamu itu akan menjadi malu.—1 Ptr. 3:16.</i></script><desc>Anda boleh membantu orang yang telah melukakan hati anda untuk menghargai prinsip Bible. Rasul Paulus menulis, “‘Jika musuhmu lapar, berilah dia makan; jika dia dahaga, berilah dia minuman. Kerana dengan berbuat demikian, kamu akan membuat dia malu [“kamu akan melonggokkan bara api ke atas kepalanya,” <i>NW</i>].’ Janganlah biarkan diri kamu dikalahkan oleh kejahatan, tetapi kalahkanlah kejahatan dengan kebaikan.” (Rm. 12:20, 21, <i>ABB</i>) Jika anda terus bersikap baik walaupun orang lain cuba membuat anda marah, anda mungkin dapat melembutkan hatinya dan mendorongnya agar bersikap baik juga. Dia mungkin terdorong untuk menerima kebenaran kerana anda cuba menyelami perasaannya dan berbelas kasihan. Sikap lembut anda akan memberi orang itu peluang untuk memikirkan sebabnya anda berkelakuan baik.—1 Ptr. 2:12. <a><i>w12</i> 15/11 5:13</a></desc></text>
<text date='30-09-2014'><date>September 30, Selasa</date><script><i>Seseorang yang rendah hati akan dihormati.—Ams. 29:23.</i></script><desc>Apakah yang anda fikirkan apabila perkataan “kemuliaan” disebut? Adakah anda membayangkan keindahan ciptaan Tuhan? (Mzm. 19:2) Ataupun memikirkan pujian dan penghormatan yang diberikan kepada golongan yang kaya, bijak, dan berjaya? Dalam bahasa Ibrani, perkataan yang diterjemahkan sebagai “kemuliaan” dan “penghormatan” dikaitkan dengan berat. Pada zaman kuno, duit syiling diperbuat daripada logam seperti emas ataupun perak. Lebih berat duit syiling itu, lebih tinggi nilainya. Maka perkataan “kemuliaan” dan “penghormatan” menggambarkan sesuatu yang bernilai dan mengagumkan. Manusia sering menghormati orang yang berkuasa ataupun terkenal. Bagaimana pula dengan Tuhan? Jika Dia ingin memberi penghormatan kepada seseorang, apakah sifat yang akan dicari-Nya? Amsal 22:4 (<i>ABB</i>) menyatakan, ‘Orang yang hormat dan takut kepada Yehuwa, serta merendahkan diri akan mendapat kekayaan, kehormatan, dan usia panjang.’ Dan Yakobus menulis, ‘Hendaklah kamu merendahkan diri di hadapan Yehuwa, maka Dia akan meninggikan kamu.’—Yak. 4:10, <i>ABB.</i> <a><i>w13</i> 15/2 4:1, 2</a></desc></text>
<text date='01-10-2014'><date>Oktober 1, Rabu</date><script><i>Janganlah kita jemu melakukan perkara-perkara baik.—Gal. 6:9.</i></script><desc>Ketabahan penting bagi orang Kristian hari ini. Semasa anda menghadapi cubaan, Yehuwa akan membantu anda. Teruslah berdoa untuk daya aktif-Nya. Anda akan berasa lega kerana Dia menggantikan kesedihan dengan sukacita, dan kekhuatiran dengan kedamaian. (Mat. 7:7-11) Tidak kira apa jua cubaan yang dialami, janganlah berputus asa. Yehuwa memberkati kita dengan berlimpah-limpah kerana Dia mengenal kita! Jika anda sudah mengenal Tuhan dan baru dibaptis, apakah tekad anda? Teruslah mengenali Yehuwa dengan lebih baik dan bertumbuh secara rohani. Bagaimana pula jika anda sudah lama dibaptis? Anda juga harus menimba pengetahuan tentang Yehuwa. Janganlah berfikir bahawa hubungan kita sudah cukup erat dengan Yehuwa. Sebaliknya, periksalah diri dari semasa ke semasa untuk memastikan hubungan kita terus bertumbuh dengan Bapa dan Sahabat kita, Tuhan Yehuwa.—2 Kor. 13:5, 6. <a>w13 15/3 3:17, 18</a></desc></text>
<text date='02-10-2014'><date>Oktober 2, Khamis</date><script><i>Kita . . . melawan segala kuasa jahat di angkasa, iaitu roh-roh yang berkuasa.—Ef. 6:12.</i></script><desc>Kita telah membaktikan diri kepada Yehuwa kerana kita mengasihi-Nya. Selama bertahun-tahun, ramai antara kita telah membuktikan bahawa kita ingin menyembah Yehuwa dengan sepenuh hati. Namun, Syaitan masih belum putus asa. Dia ingin menyerang hati kita. Dia pasti tahu bahawa kita tidak akan meninggalkan Yehuwa secara tiba-tiba, jadi dia memperalatkan sistem dunia ini untuk melemahkan semangat kita secara beransur-ansur. (Mrk. 4: 18, 19) Mengapakah helahnya begitu berkesan? Kerana pengaruh dunia Syaitan mungkin menyebabkan semangat kita beransur-ansur pudar. Jika kita tidak berwaspada, Syaitan mungkin akan berjaya beransur-ansur memudarkan semangat kita sehingga kita tidak menyembah Yehuwa dengan sepenuh hati.—Mat. 24:42; 1 Ptr. 5:8. <a><i>w12</i> 15/4 3:14, 15</a></desc></text>
<text date='03-10-2014'><date>Oktober 3, Jumaat</date><script><i>Walaupun orang jujur jatuh berkali-kali, mereka akan bangun semula.—Ams. 24:16.</i></script><desc>Ada yang tetap berasa bersalah walaupun dosa mereka telah diampunkan. Jika anda berasa demikian, ingatlah bahawa Yehuwa mengampuni Petrus dan rasul-rasul lain yang meninggalkan Yesus ketika dia paling memerlukan bantuan mereka. Terdapat seorang lelaki di sidang Korintus yang disingkirkan kerana terlibat dalam perbuatan tidak bermoral yang teruk. Namun, selepas dia bertaubat, Yehuwa mengampuninya. (1 Kor. 5:1-5; 2 Kor. 2:6-8) Bible memberitahu kita tentang orang yang melakukan dosa besar, bertaubat, dan kemudian diampuni Tuhan. (2 Taw. 33:2, 10-13; 1 Kor. 6:9-11) Yehuwa akan memaafkan dan melupakan kesilapan dahulu jika anda bertaubat dengan ikhlas dan menerima belas kasihan-Nya. Jangan sekali-kali berasa bahawa korban tebusan Yesus tidak dapat menutupi dosa anda. Iman dalam korban tebusan boleh membantu anda supaya tidak dibelenggu rasa bersalah yang melampau. Dengan demikian, anda dapat berkhidmat kepada Tuhan dengan segenap jiwa raga.—Mat. 22:37. <a><i>w12</i> 15/8 3:16, 17</a></desc></text>
<text date='04-10-2014'><date>Oktober 4, Sabtu</date><script><i>Aku bertelut di hadapan Bapa. Dialah yang menyebabkan setiap kaum di dunia dan di syurga menerima sifatnya yang khas.—Ef. 3:14, 15, ABB.</i></script><desc>Apakah yang terlintas di fikiran anda semasa mendengar perkataan “keluarga”? Kasih sayang? Kebahagiaan? Berganding bahu untuk mencapai matlamat? Suasana damai untuk membesar, belajar, dan berkongsi pendapat? Jika anda mempunyai keluarga yang penyayang, barangkali itulah yang anda fikirkan. Yehuwa ialah Pengasas keluarga. Dia bertujuan agar semua ciptaan-Nya di syurga dan di bumi berasa selamat, saling mempercayai, dan bersatu padu. Selepas manusia berdosa, mereka bukan lagi sebahagian daripada keluarga Tuhan. Namun, tujuan Yehuwa tidak berubah. Dia akan memastikan bumi Firdaus dipenuhi dengan keturunan Adam dan Hawa. (Kej. 1:28; Yes. 45:18) Dia telah membuat persiapan yang diperlukan untuk mencapai tujuan itu. Sesetengah persiapan itu tercatat dalam buku Efesus. Jika kita memahami hal ini, kita akan dibantu untuk bekerjasama dengan tujuan Yehuwa untuk menyatukan ciptaan-Nya. <a><i>w12</i> 15/7 4:1, 2</a></desc></text>
<text date='05-10-2014'><date>Oktober 5, Ahad</date><script><i>Semua orang akan hidup aman di ladang anggur dan kebun ara mereka; tiada sesiapa pun akan menakutkan mereka.—Mi. 4:4.</i></script><desc>Mencari tempat tinggal yang sesuai dalam dunia sekarang tidak mudah. Bandaraya kini sesak dengan orang. Ramai yang terpaksa tinggal di rumah setinggan. Bagi mereka, memiliki rumah sendiri hanyalah impian yang mustahil tercapai. Di bawah Kerajaan Tuhan, semua orang akan mempunyai rumah yang diidamkan. Yesaya menubuatkan, “Orang yang membina rumah akan mendiaminya . . . Mereka yang menanam pokok anggur akan menikmati hasilnya.” (Yes. 65:21, 22) Hari ini, meskipun sesetengah orang mempunyai tempat yang semewah istana atau mahligai, mereka masih khuatir tentang kegawatan ekonomi, pencuri, atau penceroboh. Namun, keadaannya amat berbeza semasa Kerajaan Tuhan memerintah! <a><i>w12</i> 15/9 2:4, 5</a></desc></text>
<text date='06-10-2014'><date>Oktober 6, Isnin</date><script><i>Abraham sedang menantikan kota yang kekal, kota yang dirancang dan dibina oleh Tuhan.—Ibr. 11:10.</i></script><desc>Adakah anda juga menunjukkan bahawa anda berbeza daripada orang lain di dunia? Sudah tentu, hal ini tidak senang untuk dilakukan. Tetapi ingatlah, anda tidak berseorangan. Dengan bantuan Tuhan dan galakan daripada rakan seiman, anda boleh berjaya. <i>Semua</i> orang yang ingin menyembah Yehuwa perlu melawan dunia Syaitan. (Ef. 6:12) Kita boleh memenangi perjuangan ini jika kita menjadikan Yehuwa tempat perlindungan kita. Abraham menumpukan perhatiannya kepada berkat yang akan dinikmati. (2 Kor. 4:18) “Kota” yang dinantikan Abraham merupakan Kerajaan Mesias. Kita tidak perlu menantikannya seperti Abraham. Mengapa? Kerana Kerajaan Mesias sedang memerintah di syurga. Nubuat Bible menunjukkan bahawa tidak lama lagi Kerajaan ini akan memerintah di bumi juga. Adakah Kerajaan ini benar-benar nyata dalam hidup anda? Adakah anda mengutamakan Kerajaan Tuhan dan menjauhkan diri daripada dunia ini?—2 Ptr. 3:11, 12. <a><i>w13</i> 15/3 4:13, 14</a></desc></text>
<text date='07-10-2014'><date>Oktober 7, Selasa</date><script><i>Engkau akan menjadi imam selama-lamanya, menurut keimaman Melkisedek.—Mzm. 110:4.</i></script><desc>Semasa pemerintahan Raja Daud, Yehuwa telah bersumpah dua kali demi manfaat semua orang yang mematuhi-Nya. Pertama, Dia bersumpah bahawa takhta Daud akan berkekalan. (Mzm. 89:36, 37; 132:11, 12) Kedua, Yehuwa memberitahu Daud bahawa Benih yang dijanjikan ini bukan sahaja akan menjadi Raja, tetapi akan berkhidmat sebagai Imam Agung juga. Di Israel, raja dan imam adalah daripada suku yang berlainan. Para imam adalah daripada suku Lewi, manakala raja-raja datang daripada suku Yehuda. Tetapi, mengenai Raja yang bakal datang itu, Daud bernubuat bahawa dia akan menjadi raja serta imam. Nubuat ini memang digenapi. Yesus sedang memerintah dari syurga. Dia juga berkhidmat sebagai Imam Agung dan membantu manusia yang bertaubat untuk menjalin hubungan yang baik dengan Tuhan.—Ibr. 7:21, 25, 26. <a><i>w12</i> 15/10 3:13, 14</a></desc></text>
<text date='08-10-2014'><date>Oktober 8, Rabu</date><script><i>Mohonlah dia membebaskan kamu.—Ams. 6:3.</i></script><desc>Kebanyakan orang berasa berat mulut untuk meminta maaf. Walau bagaimanapun, penyembah Tuhan yang rendah hati mengaku kesilapan mereka lalu meminta maaf. Mereka juga sudi memaafkan kesilapan orang lain. Keangkuhan menyebabkan perpecahan manakala sikap suka memaafkan menggalakkan kedamaian dalam sidang. Jika kita tidak dapat memenuhi janji disebabkan oleh faktor di luar kawalan, kita perlu meminta maaf dengan ikhlas dan rendah hati. Walaupun pihak lain mungkin bersalah juga, seorang Kristian yang rendah hati rela mengakui kegagalan sendiri. (Ams 6:1-5) Tidakkah anda bersyukur atas nasihat Bible mengenai kerendahan hati?—Luk. 9:48. <a><i>w12</i> 15/11 3:17-19</a></desc></text>
<text date='09-10-2014'><date>Oktober 9, Khamis</date><script><i>Kasihilah sesama saudara seiman, takutlah akan Tuhan.—1 Ptr. 2:17.</i></script><desc>Saksi-Saksi Yehuwa takut akan Tuhan dan tidak ingin menyakiti hati-Nya. Oleh itu, mereka terdorong untuk melakukan kehendak-Nya. Mereka gembira kerana dapat berkhidmat kepada Yehuwa bersama saudara saudari dari seluruh pelosok dunia. Maka, tidak hairanlah mereka ‘mengasihi sesama saudara seiman.’ Kasih ini jarang ditemui dalam dunia yang mementingkan diri. Ada kalanya, orang yang bukan Saksi berasa hairan melihat kasih persaudaraan kita. Setelah menyaksikan bagaimana Saksi-Saksi menunjukkan kasih kepada tetamu dari negara lain yang berkunjung ke Jerman untuk menghadiri konvensyen antarabangsa tahun 2009, seorang pemandu pelancong yang bekerja dengan agen pelancongan Amerika berasa sangat kagum. Menurutnya, dia tidak pernah melihat hal sedemikian selama dia bekerja sebagai pemandu pelancong. Semasa anda menghadiri konvensyen, pernahkah anda melihat reaksi sedemikian daripada orang yang memperhatikan Saksi-Saksi? <a><i>w12</i> 15/12 3:18</a></desc></text>
<text date='10-10-2014'><date>Oktober 10, Jumaat</date><script><i>Ya Tuhan, Engkau baik dan suka mengampuni orang, Engkau mengasihi mereka yang berdoa kepada-Mu.—Mzm. 86:5, ABB.</i></script><desc>Doa sangat berkuasa, dan Tuhan dapat membantu kita. Daud telah menyatakan imannya kepada Yehuwa dalam sebuah mazmur. (Mzm. 32:1-5) Sebelum Daud mengakui dosanya, hati nuraninya terganggu. Maka, dia berasa lemah secara mental dan fizikal serta kehilangan sukacita. Daud mendapat kelegaan hati hanya selepas dia mengakui kesilapannya kepada Tuhan. Yehuwa telah mengabulkan doa Daud dan membantunya untuk terus melakukan apa yang betul. Dalam cara yang sama, jika anda berdoa dan merayu dengan ikhlas, Yehuwa pasti akan mendengar doa anda. Jika kesilapan lampau menghantui anda, cubalah sedaya upaya untuk membetulkannya. Kemudian percayalah bahawa Yehuwa sudah mengampuni anda. <a><i>w13</i> 15/1 4:12</a></desc></text>
<text date='11-10-2014'><date>Oktober 11, Sabtu</date><script><i>Kawanan domba tidak akan mengikuti suara orang itu.—Yoh. 10:5.</i></script><desc>Walaupun anda mempunyai keupayaan untuk mendengar pelbagai jenis bunyi dengan serentak, para penyelidik mendapati bahawa hal ini sukar dilakukan apabila kita sedang mendengar perbualan. Maksudnya, apabila dua orang bercakap pada masa yang sama, anda perlu memilih untuk mendengar suara seorang sahaja. Pilihan anda bergantung pada siapa yang anda <i>ingin</i> dengarkan. Orang Yahudi yang ingin melakukan kehendak bapa mereka, Si Iblis, memilih untuk tidak mendengar Yesus. Bible menyatakan bahawa “hikmat” dan “kebodohan” sering menarik perhatian kita. (Ams. 9:1-5, 13-17) Maka, kita perlu membuat pilihan. Suara siapakah yang akan kita dengar? Hal itu bergantung pada perkenan siapa yang kita inginkan. Jika kita adalah domba-domba Yesus, kita akan mendengar suaranya dan mengikutinya. (Yoh. 10:16, 27) Domba Yesus “menerima apa yang benar.” (Yoh. 18:37) Orang rendah hati yang mengikuti Yesus akan menerima kemuliaan Tuhan.—Ams. 3:13, 16; 8:1, 18; 29:23. <a><i>w13</i> 15/2 4:13, 14</a></desc></text>
<text date='12-10-2014'><date>Oktober 12, Ahad</date><script><i>Tuhan memilih suatu kelompok di kalangan mereka untuk menjadi umat-Nya.—Kis. 15:14.</i></script><desc>Sebagai ‘umat yang digelar dengan nama Tuhan,’ orang Kristian pada abad pertama menggunakan nama Tuhan sewaktu mereka memetik ayat daripada Kitab-Kitab Ibrani. (Kis. 15:17) Pada Pentakosta 33 M, rasul Petrus menggunakan nama Tuhan semasa berceramah di depan orang Yahudi dan orang bukan Yahudi. (Kis. 2:14, 20, 21, 25, 34) Orang Kristian masa awal menghormati Yehuwa. Oleh itu, Yehuwa memberkati kerja penyebaran mereka. Hari ini, Yehuwa juga memberkati kerja penyebaran kita apabila kita memberitahu nama-Nya kepada orang lain dan menunjukkan nama itu dalam Bible mereka sendiri. Ini merupakan suatu penghormatan bagi kita. Bagi sesetengah orang, ini adalah permulaan suatu persahabatan yang istimewa dengan Yehuwa. <a><i>w13</i> 15/3 5:12, 13</a></desc></text>
<text date='13-10-2014'><date>Oktober 13, Isnin</date><script><i>Kelakuan kami suci, benar, dan tidak bercela.—1 Tes. 2:10.</i></script><desc>Apakah persamaan antara Delila, Absalom, dan Yudas Iskariot? Mereka semua pembelot. Delila mengkhianati Simson, lelaki yang mencintainya; Absalom mengkhianati ayahnya Raja Daud; Yudas mengkhianati Tuannya, Kristus Yesus. Perbuatan hina mereka telah mencelakakan orang lain! Namun, apakah kaitan kisah-kisah ini dengan kita? Seorang pengarang menyenaraikan pengkhianatan sebagai satu perkara jahat yang lazim berlaku dewasa ini. Semasa memberikan tanda zaman akhir, Yesus berkata bahawa orang akan “saling mengkhianati.” Maka tidak hairanlah perkara ini begitu berleluasa hari ini. (Mat. 24:3, 10) “Mengkhianati” ialah “perbuatan jahat yang bertujuan menganiaya atau mendatangkan kecelakaan pada orang lain, tipu daya, perbuatan belot atau tidak setia.” Perbuatan sebegini membuktikan bahawa kita sedang hidup “pada hari-hari terakhir.” Paulus menubuatkan bahawa orang akan “suka berkhianat.” (2 Tim. 3:1, 2, 4) Ketidaksetiaan membawa kesakitan dan penderitaan. Sesungguhnya, perbuatan sebegini merupakan petanda hari-hari terakhir! <a><i>w12</i> 15/4 2:1, 2</a></desc></text>
<text date='14-10-2014'><date>Oktober 14, Selasa</date><script><i>Penyembah-penyembah benar akan menyembah Bapa dalam roh dan kebenaran; sebab Bapa menghendaki penyembah-penyembah demikian.—Yoh. 4:23, nota kaki.</i></script><desc>Warisan rohani kita merangkumi banyak maklumat yang tepat dan bernilai mengenai hamba Tuhan pada masa lampau. Contohnya, Abraham, Ishak dan Yakub. Sudah tentu mereka berbincang dengan ahli keluarga tentang cara hidup yang menyenangkan Yehuwa. Maka, tidak hairanlah Yusuf enggan berzina dengan isteri Potifar supaya tidak ‘berdosa terhadap Tuhan.’ (Kej. 39:7-9) Pada abad pertama, tradisi Kristian diajar secara lisan mahupun menerusi teladan. Salah satunya berkenaan Perjamuan Malam Tuan yang dikongsi oleh Paulus kepada sidang-sidang Kristian. (1 Kor. 11:2, 23) Hari ini, Bible mengandungi maklumat yang kita perlukan supaya dapat menyembah Tuhan “dalam roh dan kebenaran.” (Yoh. 4:24) Bible dapat memberi bimbingan kepada semua orang, dan sebagai umat Tuhan, kita sangat menghargainya. <a><i>w13</i> 15/2 1:6</a></desc></text>
<text date='15-10-2014'><date>Oktober 15, Rabu</date><script><i>Tuan pun berpaling dan memandang Petrus. Petrus teringat akan apa yang dikatakan oleh Tuan kepadanya, “Sebelum ayam berkokok hari ini, tiga kali engkau akan berkata engkau tidak mengenal aku.”—Luk. 22:61, ABB.</i></script><desc>Petrus setia kepada Yesus dan Yehuwa. Namun, ada kalanya perasaan takut akan manusia mendorongnya untuk melakukan kesilapan. Misalnya, dia menyangkal gurunya sebanyak tiga kali di khalayak ramai. (Luk. 22:54-60) Kemudian, Petrus memperlakukan orang Kristian bukan Yahudi sebagai golongan yang lebih rendah daripada orang Kristian Yahudi. Paulus menyedari hal itu lalu menasihati Petrus dengan tegas supaya kelakuan Petrus tidak membawa kesan buruk dalam sidang. (Gal. 2:11-14) Adakah nasihat Paulus menyinggung hati Petrus dan menyebabkannya berhenti berlari dalam perlumbaan menuju ke kehidupan kekal? Tidak. Dia merenungkan nasihat Paulus, berubah, dan meneruskan perlumbaannya. <a><i>w13</i> 15/3 1:12</a></desc></text>
<text date='16-10-2014'><date>Oktober 16, Khamis</date><script><i>Yehuwa dekat kepada orang yang tawar hati; Dia menyelamatkan mereka yang putus asa.—Mzm. 34:19.</i></script><desc>Kehidupan Daud penuh dengan liku-liku. (1 Sam. 30:3-6) Bible menunjukkan bahawa Yehuwa mengetahui perasaannya, dan hal ini melegakan hati Daud. (Mzm. 56:9) Tuhan juga tahu akan perasaan kita. Sewaktu kita tawar hati atau putus asa, Dia akan mendekati kita supaya kita berasa lega. Daud berkata, “Aku akan bergembira dan bergirang, kerana Engkau tetap mengasihi aku. Engkau nampak penderitaanku; Engkau tahu kesusahanku.” (Mzm. 31:8, <i>ABB</i>) Yehuwa bukan sahaja mengetahui kesusahan kita. Dia akan menggalakkan kita dan membantu kita agar bertabah. Satu cara Dia berbuat demikian adalah menerusi perjumpaan Kristian. Dewasa ini, ketidakadilan dalam dunia Syaitan boleh melelahkan kita. Menghadiri perjumpaan bersama saudara saudari akan menyegarkan kita dan membantu kita untuk menyembah Yehuwa dengan sukacita. <a><i>w12</i> 15/4 5:14, 15</a></desc></text>
<text date='17-10-2014'><date>Oktober 17, Jumaat</date><script><i>Mikhael berkata, “Tuhan menengking kamu!”—Yud. 9.</i></script><desc>Sebagai Mikhael, iaitu ketua malaikat, Yesus memperlihatkan kerendahan hati dan kesederhanaan. Semasa berlakunya perbalahan dengan Iblis mengenai jenazah Musa, Mikhael tidak melampaui batas kuasanya. Dia tahu bahawa Yehuwa, iaitu Hakim Agung seluruh alam semesta akan menangani hal itu mengikut cara dan jadual-Nya. Semasa di syurga, Yesus tentu telah mempelajari nubuat-nubuat tentang kehidupannya di bumi. Maka dia tahu bahawa dia akan menderita semasa di bumi dan kemudiannya dibunuh. Namun, Yesus menerima tugasan untuk menjadi Mesias dengan tangan terbuka. Mengapa? Paulus menonjolkan kerendahan hati Yesus semasa menulis, ‘Dia tidak menganggap dia harus berusaha menjadi sama dengan Tuhan. Sebaliknya, dia rela melepaskan segala-galanya, lalu menjadi seperti seorang hamba. Dia datang sebagai manusia, dan hidup seperti manusia.’—Flp. 2:6, 7, nota kaki, <i>ABB.</i> <a><i>w12</i> 15/11 2:5, 6</a></desc></text>
<text date='18-10-2014'><date>Oktober 18, Sabtu</date><script><i>Mereka akan menguasai semua binatang, yang besar mahupun yang kecil.—Kej. 1:26.</i></script><desc>Daripada segala ciptaan di bumi, manusia ialah ciptaan Yehuwa yang paling istimewa. Yehuwa mengamanahkan kerja menjaga binatang kepada Adam, Hawa, dan anak cucu mereka. Tujuan asal-Nya adalah supaya manusia dapat hidup damai dengan binatang. Jadi, kita tidak perlu berasa hairan bahawa Bible menjanjikan hubungan damai antara manusia dan binatang. (Yes. 11:6-9; 65:25) Mengapa? Selepas Nuh dan keluarganya keluar dari bahtera, Yehuwa memberitahu mereka, “Semua burung dan ikan, serta binatang lain akan takut kepada kamu.” Itulah sebabnya banyak binatang melarikan diri daripada manusia demi keselamatan diri. (Kej. 9:2, 3) Namun, Yehuwa juga boleh menghilangkan rasa takut itu supaya manusia dan binatang berdamai semula. (Hos. 2:17) Pastinya penduduk bumi akan menikmati masa yang riang ketika itu! <a><i>w12</i> 15/9 2:7,</a><a>&#160;9</a></desc></text>
<text date='19-10-2014'><date>Oktober 19, Ahad</date><script><i>Tentukanlah sekarang kepada siapa kamu hendak mengabdi.—Yos. 24:15.</i></script><desc>Apabila seseorang membuat pilihan, dia sedang membuat keputusan yang dapat mempengaruhi haluan hidupnya. Bayangkan seorang lelaki yang sedang berjalan lalu mendapati jalan itu bercabang dua. Jalan manakah yang harus ditempuhinya? Bible mengandungi banyak contoh orang yang menghadapi situasi yang sama. Contohnya, Kain perlu memutuskan sama ada untuk melampiaskan atau mengawal kemarahannya. (Kej. 4:6, 7) Yosua perlu memilih sama ada untuk menyembah Tuhan yang benar atau tuhan-tuhan yang palsu. Matlamat Yosua adalah untuk mendekati Yehuwa, jadi dia memilih haluan yang selaras dengan matlamatnya. Kain pula tidak mempunyai matlamat yang sama, jadi haluan yang dipilihnya menjauhkannya daripada Yehuwa. Ada kalanya kita juga berdepan dengan pilihan yang penting dalam hidup. Semasa hal itu berlaku, ingatlah destinasi, atau matlamat anda—untuk memuliakan Yehuwa melalui segala perbuatan anda dan mengelakkan haluan yang akan menjauhkan anda daripada-Nya.—Ibr. 3:12. <a><i>w13</i> 15/1 2:1-3</a></desc></text>
<text date='20-10-2014'><date>Oktober 20, Isnin</date><script><i>Inilah warisan yang dimiliki hamba Yehuwa.—Yes. 54:17, NW.</i></script><desc>Warisan rohani kita turut menunjukkan bahawa ‘Yehuwa menolong kita.’ (Mzm. 118:7) Bahan bacaan kita mengandungi pelbagai kisah tentang cara Yehuwa melindungi umat-Nya. Walaupun kita dianiaya, kita dapat berasa selamat. Yehuwa berjanji, “Tiada senjata yang dapat mencederakan kamu; semua tuduhan terhadap kamu akan kamu buktikan salah. Aku akan membela hamba-hamba-Ku, serta memberi mereka kemenangan [“Inilah warisan yang dimiliki hamba Yehuwa,” <i>NW</i>].” (Yes. 54:17) Tiada apa-apa pun senjata daripada Syaitan dapat mencederakan kita secara kekal. Syaitan telah mencuba untuk memusnahkan Firman Tuhan, melenyapkan nama Yehuwa, dan menyembunyikan kebenaran. Tetapi, Syaitan tidak berjaya. <a><i>w13</i> 15/2 1:7, 8</a></desc></text>
<text date='21-10-2014'><date>Oktober 21, Selasa</date><script><i>Tiada seorang antara orang Israel yang memegang perjanjian-Ku.—Yer. 9:25, 26.</i></script><desc>Tuhan telah merayu kepada orang Yahudi untuk “menghentikan cara hidup yang berdosa, serta mengubah kelakuan dan perbuatan mereka.” (Yer. 18:11) Kelakuan mereka jahat kerana hati serta fikiran mereka jahat. (Mrk. 7:20-23) Hati mereka degil dan suka melawan. Niat hati dan pemikiran mereka tidak menyenangkan hati Tuhan. (Yer. 5:23, 24; 7:24-26) Oleh itu, Tuhan memberitahu mereka, “Sunatkanlah hatimu di hadapan Yehuwa, dan singkirkan kekotoran dari hatimu.” (Yer. 4:4, <i>NW</i>) Orang Yahudi pada zaman Yeremia tidak memiliki hati yang taat. Begitu juga dengan orang Israel pada zaman Musa. (Ul. 10:16; 30:6) Orang Yahudi perlu menyingkirkan fikiran, keinginan, atau niat yang menyebabkan mereka mengingkari perintah Tuhan.—Kis. 7:51. <a><i>w13</i> 15/3 2:7-9</a></desc></text>
<text date='22-10-2014'><date>Oktober 22, Rabu</date><script><i>Kita mengetahui rancangannya.—2 Kor. 2:11.</i></script><desc>Bagaimanakah kita boleh melindungi diri daripada helah Syaitan dan menyembah Yehuwa dengan sepenuh hati? Doa sangat penting. Paulus menggalakkan rakan seimannya agar “mempertahankan diri daripada muslihat Iblis yang jahat.” Kemudian dia berkata, ‘Berdoa untuk meminta pertolongan daripada Tuhan. Berdoalah sentiasa.’ (Ef. 6:11, 18; 1 Ptr. 4:7) Mengapakah doa sebegini sangat penting? Paulus menyatakan, ‘Dalam segala hal, berdoalah dan mintalah kepada Tuhan apa yang kamu perlukan. Apabila berdoa kepada Tuhan, hendaklah kamu selalu mengucap syukur. Kesejahteraan daripada Tuhan akan <i>menjaga hatimu.’</i> (Flp. 4:6, 7) Ya, kita perlu berdoa dengan kerap dan sungguh-sungguh agar dapat menyembah Yehuwa dengan sepenuh hati. (Luk. 6:12) Maka tanyalah diri anda, “Adakah saya berdoa dengan kerap dan sungguh-sungguh?” (Mat. 7:7; Rm. 12:12) Jawapan anda akan menunjukkan sekuat mana keinginan anda untuk menyembah Tuhan. <a><i>w12</i> 15/4 3:16,</a><a>&#160;18</a></desc></text>
<text date='23-10-2014'><date>Oktober 23, Khamis</date><script><i>Imannya pun tidak menjadi lemah.—Rm. 4:19, 20.</i></script><desc>Sekarang bukanlah masanya untuk mengizinkan ‘iman kita menjadi lemah.’ Sekaranglah masanya untuk mengukuhkan iman kita. Syaitan dan semua di bawah pengaruhnya mahu menghentikan kerja yang ditugaskan oleh Yesus kepada kita. (Mat. 28:19, 20) Walaupun kita diserang oleh Syaitan, kita tahu bahawa Yehuwa ialah ‘Tuhan yang hidup, Penyelamat semua orang, terutama sekali orang yang percaya kepada-Nya.’ Ya, “Tuhan tahu akan cara menyelamatkan orang salih daripada cubaan.” (1 Tim. 4:10; 2 Ptr. 2:9)Tidak lama lagi, Yehuwa akan membinasakan sistem yang buruk ini. Meskipun kita tidak tahu bila dan bagaimana hal ini akan berlaku, kita boleh berasa yakin bahawa pada masa yang paling sesuai, Kristus akan membanteras semua musuh Tuhan dan kedaulatan Yehuwa akan ditegakkan. Janganlah terpedaya meskipun orang ramai berfikir bahawa “segala-galanya masih sama sahaja seperti sejak kejadian alam.”—2 Ptr. 3:3, 4; 1 Tes. 5:1. <a><i>w12</i> 15/5 3:17, 18</a></desc></text>
<text date='24-10-2014'><date>Oktober 24, Jumaat</date><script><i>Absalom mengambil hati orang Israel.—2 Sam. 15:6.</i></script><desc>Hari ini, Syaitan terus menggunakan orang seperti Absalom untuk mengambil hati umat Yehuwa. Mereka mungkin berkata, “Hukum-hukum Yehuwa terlampau ketat. Tengoklah betapa seronoknya orang yang tidak menyembah Yehuwa!” Adakah anda akan sedar bahawa semua ini hanya tipu daya? Adakah anda akan tetap setia kepada Tuhan dan mengakui bahawa hanya ‘hukum yang sempurna,’ iaitu hukum Kristus, boleh membawa kebebasan sejati? (Yak. 1:25) Jika ya, hargailah hukum itu, dan janganlah tergoda untuk menyalahgunakan kebebasan Kristian anda. (1 Ptr. 2:16) Malangnya, dalam sidang Kristian, ramai kaum muda dan bahkan sebilangan orang dewasa terpaksa belajar melalui pengalaman pahit bahawa menurut hawa nafsu akan membawa padah. (Gal. 6:7, 8) Jadi, tanyalah diri: “Adakah saya sedar bahawa muslihat Syaitan bertujuan mencelakakan saya? Adakah saya memandang Yehuwa sebagai Sahabat akrab yang sentiasa bercakap benar dan mengambil berat terhadap saya?”—Yes. 48:17, 18. <a><i>w12</i> 15/7 2:6, 7,</a><a>&#160;9</a></desc></text>
<text date='25-10-2014'><date>Oktober 25, Sabtu</date><script><i>Sebahagian daripada kerajaan itu kuat dan sebahagian lagi lemah.—Dan. 2:42.</i></script><desc>Daniel 2:41 menunjukkan bahawa campuran besi dan tanah liat pada kaki patung besar dalam mimpi Raja Nebukadnezar mewakili sebuah kerajaan sahaja. Tanah liat melambangkan “keturunan manusia” atau rakyat biasa. (Dan. 2:43) Dalam lingkungan kuasa Inggeris Amerika, orang telah bangkit untuk melawannya menerusi perjuangan hak-hak sivil, kesatuan sekerja, dan gerakan kemerdekaan. Selain itu, fahaman politik yang bertentangan dan pilihan raya yang sengit menyebabkan para pemimpin sukar melaksanakan dasar-dasar mereka. Semua faktor ini menjejaskan kekuatan Inggeris Amerika. Oleh itu, kekuatannya tidak setanding kuasa Roma yang bagaikan besi.—2 Tim. 3:1-3. <a><i>w12</i> 15/6 2:9</a></desc></text>
<text date='26-10-2014'><date>Oktober 26, Ahad</date><script><i>Ingatlah, hai Israel! Yehuwa—dan Yehuwa satu-satunya—ialah Tuhan kita.—Ul. 6:4.</i></script><desc>Memandangkan Yesus memetik ayat itu, adakah orang Kristian sejati memiliki pendapat yang berbeza? (Mrk. 12:29, nota kaki) Doktrin Tritunggal bercanggahan dengan arahan Yesus kepada pengikutnya, iaitu ‘Pergilah kepada semua bangsa di seluruh dunia dan jadikanlah mereka pengikutku. Baptislah mereka dengan menyebut nama Bapa, Anak, dan Roh [daya aktif] Tuhan.’ (Mat. 28:19, <i>ABB</i>) Jika seseorang ingin dibaptis dan menjadi Saksi-Saksi Yehuwa, dia mesti mengakui bahawa Bapa, iaitu Yehuwa sebagai Tuhan Yang Maha Tinggi. Dia juga mengakui Yesus sebagai Anak Tuhan yang mempunyai kedudukan lebih rendah daripada Bapanya. Calon pembaptisan itu haruslah mempercayai bahawa Roh Tuhan, atau daya aktif, bukan sebahagian daripada Tritunggal. (Kej. 1:2, nota kaki) Seseorang yang masih percaya pada ajaran Tritunggal tidak boleh melambangkan pembaktian kepada Yehuwa melalui pembaptisan. Ya, warisan rohani kita telah melindungi kita daripada mempercayai ajaran palsu ini! <a><i>w13</i> 15/2 2:6, 7</a></desc></text>
<text date='27-10-2014'><date>Oktober 27, Isnin</date><script><i>Mengapa kamu mahu kembali kepada dunia ini?—Gal. 4:9.</i></script><desc>Orang Kristian di Galatia perlu memeriksa iman sendiri. Dengan beriman kepada korban tebusan Yesus, mereka berpeluang mengenali Tuhan, bahkan menjadi anak-anak Tuhan. Tetapi, beberapa orang di sidang Kristian berkeras untuk mematuhi Hukum Musa. Namun Tuhan tidak lagi menggunakan Hukum itu, dan orang bukan Yahudi dalam sidang pun tidak pernah mematuhi Hukum Musa! Orang Yahudi dan orang bukan Yahudi yang ingin membuat kemajuan rohani perlu sedar bahawa Yehuwa tidak lagi menghendaki mereka mematuhi Hukum itu. Nasihat rasul Paulus kepada sidang di Galatia mengingatkan orang Kristian supaya tidak meninggalkan kebenaran Bible lalu kembali ke perkara-perkara lampau. <a><i>w13</i> 15/3 3:3, 4</a></desc></text>
<text date='28-10-2014'><date>Oktober 28, Selasa</date><script><i>Marilah kita pergi ke bukit Yehuwa, ke rumah Tuhan Israel. Dia akan mengajar kita tentang kehendak-Nya; dan kita akan mengikut jalan yang dipilih-Nya.—Yes. 2:3.</i></script><desc>Seorang pemohon warganegara perlu mempelajari sedikit sebanyak tentang sejarah negara itu. Demikian juga, jika kita ingin menjadi warganegara Kerajaan Tuhan, kita perlu mengetahui seberapa banyak yang boleh tentang Kerajaan-Nya. Kerajaan manusia juga menghendaki rakyat mereka mengetahui dan mematuhi undang-undang negara. Maka, kita tidak berasa hairan bahawa Yehuwa menghendaki semua warganegara-Nya mempelajari dan mematuhi hukum dan prinsip-Nya. (Yoh. 15:10; 1 Yoh. 5:3) Undang-undang manusia tidak sempurna dan mungkin berat sebelah. Tetapi hukum ‘Yehuwa itu sempurna.’ (Mzm. 19:8) Adakah kita suka akan hukum Tuhan dan membaca Firman-Nya setiap hari? (Mzm. 1:1, 2) Kita masing-masing harus mencurahkan usaha untuk mempelajari hukum Tuhan. Tidak ada sesiapa yang boleh berbuat demikian untuk kita. <a><i>w12</i> 15/8 2:5, 6</a></desc></text>
<text date='29-10-2014'><date>Oktober 29, Rabu</date><script><i>Mereka tidak menghormati pemerintah, dan menghina mereka yang mulia.—Yud. 8, NW.</i></script><desc>Jelas sekali, sikap begitu tidak patut dipamerkan dalam sidang Kristian. Para penatua dewasa ini tidak sempurna, sama seperti pada zaman rasul-rasul. Kesilapan penatua boleh mempengaruhi kita. Jika hal ini berlaku, kita tidak seharusnya menunjukkan sikap dunia dengan berkata, “Saya mahu keadilan!” atau “Tindakan harus diambil ke atas saudara ini!” Yehuwa mungkin tidak mengambil tindakan terhadap mereka yang melakukan kesilapan yang kecil. Bolehkah kita meniru teladan Yehuwa? Beberapa individu yang terjebak dalam salah laku serius tidak mahu mendengar teguran para penatua kerana nampak kelemahan mereka. Hal ini sama seperti seorang pesakit yang enggan dirawat kerana tidak suka pada doktor yang merawatnya. <a><i>w12</i> 15/10 2:6, 7</a></desc></text>
<text date='30-10-2014'><date>Oktober 30, Khamis</date><script><i>Berjaga-jagalah.—Mat. 25:13.</i></script><desc>Bayangkan bahawa anda diminta untuk membawa seorang pegawai terkemuka ke suatu temu janji yang mustahak. Beberapa minit sebelum bertolak, anda tiba-tiba sedar bahawa kereta anda tidak cukup minyak. Anda bergegas ke stesen minyak. Malangnya, sebaik sahaja anda bertolak, pegawai itu sampai dan mencari-cari anda. Oleh sebab dia tidak dapat menunggu, dia meminta orang lain untuk membawa dia. Semasa anda balik, pegawai itu sudah pun bertolak. Apakah perasaan anda? Cerita ibarat Yesus tentang sepuluh orang gadis menunjukkan bahawa pada hari-hari terakhir, hanya sesetengah orang Kristian terurap akan membuktikan diri sebagai hamba yang setia dan bijaksana. (Mat. 25:1-12) Dia menitikberatkan perkara ini dengan berkata, “Berjaga-jagalah kerana kamu tidak tahu hari ataupun waktunya.” Ya, kita tidak tahu bila Yesus akan membinasakan dunia Syaitan. <a><i>w12</i> 15/9 4:1,</a><a>&#160;3</a></desc></text>
<text date='31-10-2014'><date>Oktober 31, Jumaat</date><script><i>Walaupun orang jujur jatuh berkali-kali, mereka akan bangun semula.—Ams. 24:16.</i></script><desc>Kelemahan diri menyebabkan sesetengah orang <i>mengulangi</i> dosa tertentu. Tetapi, mereka masih boleh mendapat perkenan Yehuwa jika mereka “bangun semula,” iaitu bertaubat dengan tulus dan berusaha untuk berkhidmat kepada Yehuwa dengan setia. Hal ini dicerminkan melalui cara Yehuwa berurusan dengan bangsa Israel kuno. (Yes. 41:9, 10) Amsal 24:16 menggalakkan kita untuk “bangun semula” dengan menerima bantuan daripada Tuhan Yehuwa yang berbelas kasihan. (Yes. 55:7) Jika anda tersandung, yakinlah bahawa Yehuwa dan Yesus ingin anda berusaha untuk “bangun semula.” (Mzm. 86:5; Yoh. 5:19) Walaupun seorang pelari maraton tersandung atau terjatuh, dia masih sempat untuk bangun semula dan menghabiskan perlumbaan itu jika dia bertindak dengan segera. Kita tidak tahu “hari atau waktunya” perlumbaan untuk kehidupan kekal akan berakhir. (Mat. 24:36) Jika kita berusaha untuk tidak tersandung, lebih senang bagi kita untuk terus berlari sehingga merentasi garisan penamat. <a><i>w13</i> 15/3 1:7, 8</a></desc></text>
<text date='01-11-2014'><date>November 1, Sabtu</date><script><i>Hampir tiba masanya Yehuwa bertindak sebagai hakim.—Za. 14:1.</i></script><desc>Apakah maksudnya? Masa itu merujuk kepada ‘hari Tuan,’ yang bermula pada tahun 1914 apabila Yesus menjadi Raja Kerajaan Tuhan di syurga. (Why. 1:10; 11:15) Selama puluhan tahun sebelum 1914, umat terurap Yehuwa telah mengumumkan bahawa penghujung “masa yang ditetapkan oleh Tuhan untuk mereka [bangsa-bangsa yang tidak mengenal Tuhan]” akan tiba pada tahun itu. (Luk. 21:24) Apakah reaksi bangsa-bangsa itu? Tanpa mengendahkan amaran, ahli-ahli politik serta guru agama mencemuh dan menganiaya golongan kaum terurap. Dengan berbuat demikian, para pemimpin dunia turut mencemuh Tuhan Yang Maha Kuasa, kerana golongan terurap itu mewakili Kerajaan Tuhan.—Ibr. 12:22, 28. <a><i>w13</i> 15/2 3:4</a></desc></text>
<text date='02-11-2014'><date>November 2, Ahad</date><script><i>Ya Tuhan, Engkau tempat perlindungan kami, sampai selama-lamanya.—Mzm. 90:1, ABB.</i></script><desc>Adakah anda berasa selesa dan selamat dalam dunia ini? Jika tidak, perasaan anda sama seperti hamba Yehuwa yang lain! Sejak dulu lagi, hamba Yehuwa berasa seperti orang asing dalam dunia ini. Contohnya, sewaktu penyembah Yehuwa yang setia berpindah-randah di Kanaan, “mereka mengaku dengan terang-terang bahawa mereka hanyalah orang asing dan pengembara di bumi ini.” (Ibr. 11:13) Begitu juga dengan orang Kristian terurap yang memiliki ‘kewarganegaraan di syurga.’ Mereka mengaku diri sebagai “orang asing dan orang pelarian di dunia ini.” (Flp. 3:20; 1 Ptr. 2:11) Seperti Yesus, “domba-domba lain” juga “bukan milik dunia.” (Yoh. 10:16; 17:16) Namun, umat Tuhan masih mempunyai rumah. Rumah ini hanya boleh dilihat dengan mata rohani dan merupakan tempat selamat dengan penuh kasih. <a><i>w13</i> 15/3 4:1, 2</a></desc></text>
<text date='03-11-2014'><date>November 3, Isnin</date><script><i>Yehuwa nampak apa yang berlaku di segala tempat.—Ams. 15:3.</i></script><desc>Walaupun Daud takut akan Tuhan, dia pernah melakukan dosa-dosa yang serius. Dua dosanya melibatkan Uria dan Batsyeba. Dia bukan sahaja telah berzina, malah menyebabkan kematian seorang lelaki yang tidak bersalah. Dosa-dosanya membawa kesan buruk kepada mereka yang terlibat. Namun, cara Tuhan membetulkan kesalahan Daud jelas menunjukkan bahawa Yehuwa rela mengampuni dosa kita. Dia menghantar nabi Natan untuk berjumpa dengan Daud. Yehuwa ingin memberi Daud peluang untuk mengakui kesalahannya. Tuhan berbelas kasihan terhadap Daud dan mahu mengampuninya. Tidakkah anda tersentuh oleh tindakan Yehuwa? Dia tidak memaksa Daud untuk mengaku dosanya tetapi menyuruh Natan memberitahu Daud sebuah cerita yang mencerminkan dosanya. (2 Sam. 12:1-4) Tuhan telah mengendalikan situasi yang rumit ini dengan baik sekali! Akhirnya Daud menyesali perbuatan buruknya. ‘Sesungguhnya beta sudah berdosa terhadap Yehuwa,’ katanya.—2 Sam. 12:5-14. <a><i>w12</i> 15/11 4:3,</a><a>&#160;5-7</a></desc></text>
<text date='04-11-2014'><date>November 4, Selasa</date><script><i>Seorang pemimpin jemaah haruslah tidak bercela.—Tit. 1:7.</i></script><desc>Mereka dilantik sebagai gembala untuk membimbing kawanan domba dan mengambil pimpinan dalam ‘jemaah yang diberikan oleh Tuhan.’ (1 Ptr. 5:1, 2) Walaupun tugas mereka berbeza-beza, semua perlu melaksanakan tugas masing-masing dengan setia, kerana mereka ‘bertanggungjawab kepada Tuhan.’ (Ibr. 13:17)Bagaimana pula dengan orang Kristian yang bukan penatua? Surat rasul Petrus kepada semua orang Kristian menyatakan, ‘Setiap orang daripada kamu sudah menerima kurnia yang berlainan daripada Tuhan. Oleh itu sebagai pengurus yang baik bagi kurnia Tuhan, kamu mesti menggunakan kurnia-kurnia itu untuk kepentingan semua orang.’ (1 Ptr. 1:1; 4:10, <i>ABB</i>) Atas rahmat Tuhan, kita menerima pelbagai kurnia, harta, kebolehan, atau bakat yang boleh digunakan untuk faedah rakan seiman. Maka, semua penyembah Yehuwa ialah pengurus yang dihormati, dipercayai, dan berperanan penting. <a><i>w12</i> 15/12 2:6, 7</a></desc></text>
<text date='05-11-2014'><date>November 5, Rabu</date><script><i>Ubannya bagaikan mahkota yang mulia.—Ams. 16:31.</i></script><desc>Penampilan kita juga penting, tetapi kita tidak perlu bersusah payah untuk kelihatan muda. Fikirlah tentang ayat harian di atas. Itulah pandangan Yehuwa, dan kita patut memupuk pandangan itu. (1 Ptr. 3:3, 4) Maka, wajarkah kita menjalani pembedahan atau menggunakan ubat yang berisiko semata-mata untuk kelihatan lebih cantik? ‘Kesukaan yang diberikan oleh Yehuwalah’ yang membawa kecantikan sejati tidak kira usia atau tahap kesihatan kita. (Neh. 8:10) Di dunia baru, kita akan menikmati kesihatan sempurna dan kecantikan seperti orang muda. (Ayb. 33:25; Yes. 33:24) Sementara itu, kita perlu membuat pilihan yang bijak dan beriman pada janji Yehuwa. Dengan ini, kita akan menikmati kehidupan sekarang dan tidak terlalu risau tentang kesihatan.—1 Tim. 4:8. <a><i>w13</i> 15/1 3:10</a></desc></text>
<text date='06-11-2014'><date>November 6, Khamis</date><script><i>Ya, Yehuwa, sia-siakanlah nasihat Ahitofel!—2 Sam. 15:31.</i></script><desc>Fikirkan tentang Absalom. Lelaki yang bercita-cita tinggi ini nekad merampas takhta bapanya Raja Daud. Pada awalnya, Absalom yang licik mencuba “mengambil hati orang Israel.” Dia membuat janji palsu dan berpura-pura menyayangi mereka. Dia memeluk dan mencium mereka, seolah-olah dia prihatin terhadap keperluan mereka. (2 Sam. 15:2-6) Absalom bahkan berjaya memujuk penasihat Raja Daud, iaitu Ahitofel, agar turut membelot. Dalam Mazmur 3 dan 55, Daud menggambarkan perasaannya ketika dikhianati. (Mzm. 3:2-9; 55:13-15) Absalom berkomplot menjatuhkan raja yang dilantik Yehuwa. Hal ini menunjukkan bahawa dia langsung tidak menghormati kedaulatan Tuhan. (1 Taw. 28:5) Akhirnya pemberontakan Absalom gagal, dan Daud terus menjadi raja yang dilantik Yehuwa. <a><i>w12</i> 15/4 2:5</a></desc></text>
<text date='07-11-2014'><date>November 7, Jumaat</date><script><i>Kamu mengajar orang lain, tetapi mengapa kamu tidak mengajar diri sendiri?—Rm. 2:21.</i></script><desc>Keadaan rohani seseorang mungkin dipersoalkan kalau perkahwinannya gagal. Rasul Paulus menanyakan soalan yang serius ini, ‘Jika seseorang tidak tahu mengurus rumah tangganya sendiri, bagaimanakah dia dapat mengurus jemaah Tuhan?’ (1 Tim. 3:5, <i>ABB</i>) Sebenarnya, apabila perkahwinan antara dua orang Kristian gagal, orang lain mungkin tertanya-tanya sama ada mereka menerapkan apa yang diajarkan oleh mereka. (Rm. 2:22-24) Jika dua orang yang sudah dibaptis bercadang untuk berpisah atau bercerai tanpa alasan yang berlandaskan Bible, sudah tentu keadaan rohani mereka perlu diperiksa. Mungkin satu atau kedua-dua pihak tidak menerapkan prinsip Bible. Jika mereka benar-benar ‘percaya kepada Yehuwa dengan sepenuh hati,’ mereka akan berasa yakin bahawa perkahwinan mereka dapat diselamatkan.—Ams. 3:5, 6. <a><i>w12</i> 15/5 2:7, 8</a></desc></text>
<text date='08-11-2014'><date>November 8, Sabtu</date><script><i>Roh</i> [<i>daya aktif</i>] <i>Tuhan menguasai orang semasa mereka menyampaikan perkhabaran yang datang daripada Tuhan.—2 Ptr. 1:21.</i></script><desc>Apakah asal usul kita? Apakah tujuan hidup kita di bumi? Ke manakah hala tuju kita? Mengapakah dunia dalam keadaan sekarang? Apakah yang berlaku selepas kita mati? Orang di seluruh dunia menanya soalan sebegini. Tetapi bagaimanakah Tuhan menggunakan daya aktif-Nya untuk membimbing penulis-penulis Bible? Adakah mereka diberitahu apa yang perlu ditulis kata demi kata, atau adakah mereka mengungkapkan buah fikiran Tuhan dengan menggunakan kata-kata sendiri? Fikir tentang seorang peniaga yang mahu menulis sepucuk surat. Jika dia perlu menggunakan kata-kata yang khusus dalam suratnya, dia mungkin menulis surat itu sendiri atau memberitahu apa yang harus ditulis kata demi kata kepada setiausahanya. Setiausaha itu akan menaip surat itu dan peniaga akan menandatanganinya. Dalam situasi yang lain, peniaga mungkin memberikan isi-isi utama dan setiausahanya akan menggunakan kata-kata dan gaya penulisan sendiri untuk menulis surat itu. Peniaga tersebut kemudian akan menyemak surat itu. Akhirnya, peniaga itulah yang akan menandatangani surat tersebut. <a><i>w12</i> 15/6 4:1,</a><a>&#160;4</a></desc></text>
<text date='09-11-2014'><date>November 9, Ahad</date><script><i>Engkau memegang tangan kananku. Engkau menyambut aku dengan kehormatan.—Mzm. 73:23, 24.</i></script><desc>Bagaimanakah Yehuwa berbuat demikian? Yehuwa memberi penghormatan kepada hamba-Nya yang rendah hati dalam pelbagai cara. Dia memberi mereka pengetahuan tentang kehendak-Nya. (1 Kor. 2:7) Dia mengurniai mereka peluang untuk mempunyai hubungan yang rapat dengan-Nya. (Yak. 4:8) Yehuwa turut memberi kita penghormatan untuk menjalankan aktiviti penyebaran. (2 Kor. 4:1, 7) Apabila kita memuji Yehuwa semasa menginjil, kita mendapat kemuliaan daripada-Nya. Ya, hamba-hamba sebegini memiliki nama baik di hadapan Yehuwa dan dipuji oleh rakan seiman. (1 Sam. 2:30; Ams. 11:16; 22:1) Apakah harapan bagi orang yang ‘berharap kepada Yehuwa dan mentaati perintah-Nya’? Bible menyatakan, “Dia [Yehuwa] akan memberi kamu negeri ini untuk menghormatimu, dan kamu akan melihat orang jahat dihalau.” (Mzm. 37:34, <i>ABB</i>) Ya, hamba Tuhan sedang menantikan kemuliaan yang tiada tolok bandingannya, iaitu harapan untuk hidup selama-lamanya.—Mzm. 37:29. <a><i>w13</i> 15/2 4:3-5</a></desc></text>
<text date='10-11-2014'><date>November 10, Isnin</date><script><i>Tuhan itu Tuhan orang hidup, bukan Tuhan orang mati.—Luk. 20:38.</i></script><desc>Masalah-masalah di dunia ini semakin menular. (Mat. 24:7, 8) Apabila kesengsaraan besar berlaku, keadaan dunia akan bertambah teruk. Dunia akan diselubungi kemusnahan dan kekeliruan. Oleh itu orang akan berasa takut. (Hab. 3:16, 17) Bible menyatakan bahawa mereka akan berasa begitu takut sehingga mereka bersembunyi “dalam gua-gua dan di celah-celah batu di gunung.” (Why. 6:15-17) Tetapi, tiada gua atau badan politik dan perdagangan yang dapat melindungi mereka. Namun, Yehuwa akan melindungi kita semasa kesengsaraan besar. (Mzm. 90:1) Yehuwa sentiasa menjadi “tempat perlindungan” umat-Nya meskipun mereka meninggal sebelum kesengsaraan besar. ‘Tuhan menganggap mereka semua hidup.’ Ya, pembangkitan bagi umat Yehuwa yang setia adalah begitu pasti. Dalam pandangan Yehuwa, mereka seperti sudah hidup kembali.—Pkh. 7:1. <a><i>w13</i> 15/3 4:15-17</a></desc></text>
<text date='11-11-2014'><date>November 11, Selasa</date><script><i>Rancangan</i> [<i>“pentadbiran,”</i> NW] <i>itu akan disempurnakan oleh Tuhan untuk menyatukan segala sesuatu yang telah diciptakan, dengan Kristus sebagai kepala.—Ef. 1:10.</i></script><desc>Pentadbiran ini akan dilaksanakan dalam dua tahap. Tahap pertama melibatkan sidang Kristian terurap yang akan hidup di syurga di bawah pimpinan Yesus Kristus. Tahap ini bermula pada Pentakosta 33 M, ketika Yehuwa mula mengumpulkan orang untuk memerintah bersama Kristus di syurga. (Kis. 2:1-4) Berdasarkan korban tebusan Kristus, kaum terurap dianggap adil benar. Maka, boleh dikatakan bahawa mereka telah diterima sebagai ‘anak-anak Tuhan.’ (Rm. 3:23, 24; 5:1; 8:15-17) Tahap kedua melibatkan kumpulan orang yang akan mendiami bumi Firdaus. Mula-mulanya, kumpulan ini akan terdiri daripada kumpulan besar manusia. (Why. 7:9, 13-17; 21:1-5) Semasa Pemerintahan Seribu Tahun Kristus, jutaan orang yang dibangkitkan akan menyertai mereka. (Why. 20:12, 13) Mereka yang setia akan diterima sebagai ‘anak-anak Tuhan’ di bumi.—Rm. 8:21; Why. 20:7, 8. <a><i>w12</i> 15/7 4:3, 4</a></desc></text>
<text date='12-11-2014'><date>November 12, Rabu</date><script><i>Kita mengetahui rancangan Syaitan.—2 Kor. 2:11.</i></script><desc>Kita boleh mengelakkan jerat Syaitan. Bagaimana? Dengan berdoa untuk kebijaksanaan Tuhan. (Yak. 1:5) Selepas berdoa, kita juga perlu mengadakan pembelajaran peribadi yang tetap dan mengamalkan prinsip Bible. Bahan bacaan daripada hamba yang setia dan bijaksana dapat mendedahkan perangkap Syaitan dan menerangi haluan hidup kita. Doa dan pembelajaran Bible membantu kita untuk mencintai apa yang baik. Tetapi kita juga perlu membenci apa yang jahat. (Mzm. 97:10) Kita dapat menghindari nafsu yang salah dengan merenungkan kesan tindakan kita. (Yak. 1:14, 15) Dengan demikian, kita tidak akan tergoda oleh umpan Syaitan kerana kita jijik terhadapnya. Tidakkah anda bersyukur kerana Tuhan membantu kita agar tidak terjerat oleh Syaitan?—Mat. 6:13. <a><i>w12</i> 15/8 3:18-20</a></desc></text>
<text date='13-11-2014'><date>November 13, Khamis</date><script><i>Jangan sekali-kali balas dendam; biarlah Tuhan yang membalas dendam. Di dalam Alkitab tertulis, “Aku akan membalas kejahatan mereka. Aku akan menghukum mereka, firman Tuhan.”—Rm. 12:19.</i></script><desc>Adakah anda berhak untuk menghakimi orang lain? Tidak. (Mat. 7:1, 2) Tetapi yakinlah bahawa Yehuwa ialah Hakim yang adil benar! Adakah anda mangsa ketidakadilan dan berasa susah untuk memaafkan orang yang sudah bertaubat daripada kesalahannya? Ingatlah, orang yang menyinggung anda juga merupakan mangsa ketidaksempurnaan. (Rm. 3:23) Yehuwa berbelas kasihan terhadap segenap umat manusia yang tidak sempurna. Jadi, berdoalah bagi orang yang menyakiti anda. Jika kita berdoa bagi seseorang, kita tidak akan terus berasa marah dengannya. Kita juga tidak patut menaruh dendam kerana Yesus berkata, “Kasihilah musuh kamu dan berdoalah bagi orang yang menganiaya kamu.”—Mat. 5:44. <a><i>w12</i> 15/11 5:14, 15</a></desc></text>
<text date='14-11-2014'><date>November 14, Jumaat</date><script><i>Aku gembira apabila orang berkata kepadaku, “Marilah kita pergi ke rumah Yehuwa.”—Mzm. 122:1, ABB.</i></script><desc>Terdapat banyak persamaan antara konvensyen kini dengan umat Tuhan pada zaman dahulu. Seperti umat Tuhan pada zaman Bible, kita juga perlu membuat pengorbanan untuk menghadiri konvensyen. Namun, usaha kita sangat berbaloi kerana konvensyen ialah aspek yang penting dalam ibadat kita. Konvensyen membantu kita mengetahui dan memahami cara memelihara hubungan yang erat dengan Tuhan. Konvensyen mendorong kita untuk menerapkan apa yang kita pelajari, membantu kita mengelakkan masalah, dan menggalakkan kita untuk mengutamakan perkara yang bermanfaat. (Mzm. 122:2-4) Terdapat beberapa perubahan dalam cara konvensyen diadakan. Ada konvensyen yang berlangsung selama lapan hari! Terdapat sesi pagi, tengah hari, dan petang. Program konvensyen dahulu juga merangkumi kerja penyebaran. Para sukarelawan perlu bekerja keras sepanjang hari untuk menyediakan sarapan, makan tengah hari, dan makan malam bagi semua. <a><i>w12</i> 15/9 5:15,</a><a>&#160;17</a></desc></text>
<text date='15-11-2014'><date>November 15, Sabtu</date><script><i>Jangan bersumpah sama sekali.—Mat. 5:34.</i></script><desc>Yesus berkata demikian kerana ramai orang suka bersumpah dalam percakapan seharian, tetapi mereka tidak menepati janji. Adakah kata-kata Yesus bermaksud bahawa kita langsung tidak boleh bersumpah? Tuhan Yehuwa dan Abraham telah bersumpah mengenai hal-hal yang penting. Selain itu, Hukum Tuhan menunjukkan bahawa seseorang mesti bersumpah supaya dapat menyelesaikan masalah tertentu. (Kel. 22:10, 11; Bil. 5:21, 22) Oleh itu, seorang Kristian mungkin perlu mengangkat sumpah semasa memberi keterangan di mahkamah. Untuk menyelesaikan masalah, ada kalanya seorang Kristian mesti bersumpah bahawa dia bercakap benar atau pasti akan menunaikan janjinya. Semasa imam agung menyuruh Yesus bersumpah, dia tidak membantah. Sebaliknya, dia memberikan jawapan yang benar kepada Majlis Agama Yahudi.—Mat. 26:63, 64. <a><i>w12</i> 15/10 4:1, 2</a></desc></text>
<text date='16-11-2014'><date>November 16, Ahad</date><script><i>Engkau memberikan segala keperluan kepada makhluk ciptaan-Mu sehingga tidak berkekurangan.—Mzm. 145:16, ABB.</i></script><desc>Bagaimana pula dengan anda yang telah membuat pengorbanan untuk berkhidmat sepenuh masa kepada Yehuwa? Mungkin anda telah meninggalkan kerjaya atau perniagaan yang maju supaya dapat meluangkan lebih banyak masa dalam khidmat Yehuwa. Mungkin anda memilih untuk hidup bujang atau tidak mempunyai anak supaya dapat berkhidmat kepada Yehuwa. Anda membuat pilihan-pilihan tersebut kerana kasih kepada Yehuwa dan keinginan anda untuk membantu orang lain menyembah-Nya. Janganlah berfikir bahawa kehidupan anda lebih baik jika anda membuat pilihan yang berbeza. Sebenarnya anda patut bergembira kerana membuat pilihan yang betul dan berkhidmat kepada Yehuwa dengan sepenuh hati. Yehuwa tidak akan melupakan segala pengorbanan anda. Semasa anda meraih kehidupan sejati nanti, Yehuwa pasti memberkati anda dengan berlimpah-limpah.—1 Tim. 6:19. <a><i>w13</i> 15/1 4:15, 16</a></desc></text>
<text date='17-11-2014'><date>November 17, Isnin</date><script><i>Jangan lakukan ilmu sihir apa pun.—Im. 19:26.</i></script><desc>Pada abad ke-19, ramai orang mengamalkan spiritisme. Maka, majalah pembelajaran bulan Mei 1885 menyatakan, “Kepercayaan bahawa orang mati masih hidup di alam yang lain bukanlah sesuatu yang baru. Kepercayaan ini ialah sebahagian daripada agama zaman kuno, dan merupakan akar umbi bagi semua mitologi.” Rencana itu turut menyatakan bahawa roh-roh jahat menyamar sebagai orang mati dan mencuba untuk berhubung dengan orang yang masih hidup. Akibatnya, ramai orang telah diperdaya. Buku kecil <i>What Say the Scriptures About Spiritism?</i> memberikan amaran yang serupa, seperti bahan bacaan kita yang diterbitkan baru-baru ini. <a><i>w13</i> 15/2 2:11</a></desc></text>
<text date='18-11-2014'><date>November 18, Selasa</date><script><i>Tinggalkanlah negerimu, kaum keluargamu, pergilah ke negeri yang akan Aku tunjukkan kepadamu.—Kej. 12:1.</i></script><desc>Kita hanya dapat bayangkan perasaan Abraham apabila Yehuwa memberitahunya untuk berpindah. Abraham mungkin berasa khuatir, tetapi Yehuwa menenangkan hatinya dengan berkata, “Aku akan memberi engkau keturunan yang banyak dan mereka akan menjadi satu bangsa yang besar. Aku akan . . . mengutuk orang yang mengutuk engkau.” (Kej. 12:2, 3) Dengan kata-kata tersebut, Yehuwa berjanji untuk melindungi Abraham dan keturunannya. (Kej. 26:1-6) Contohnya, Dia menghalang Firaun Mesir dan Raja Abimelekh dari Gerar daripada membunuh Abraham dan mengambil isterinya, Sarah. Ishak dan Ribka juga dilindungi dengan cara yang sama. (Kej. 12:14-20; 20:1-14; 26:6-11) Bible membuktikan bahawa, ‘Yehuwa tidak membiarkan sesiapa pun menindas mereka; kerana mereka, Dia memberikan amaran kepada raja-raja. Dia berfirman, “Jangan ganggu hamba-hamba pilihan-Ku; jangan cederakan nabi-nabi-Ku!”’—Mzm. 105:14, 15, <i>ABB</i>. <a><i>w13</i> 15/3 4:4, 5</a></desc></text>
<text date='19-11-2014'><date>November 19, Rabu</date><script><i>Engkau memegang tangan kananku. Engkau membimbing aku dengan nasihat.—Mzm. 73:23, 24.</i></script><desc>Orang Kristian hari ini patut meniru teladan Hana yang selalu menyembah Yehuwa. (1 Sam. 1:4-8) Kita harus menghadiri perjumpaan secara tetap. Kita semua pernah merasai galakan yang diberikan di perjumpaan. (Ibr. 10:24, 25) Kasih Kristian yang ramah dapat mengubati hati yang terluka. Mungkin ceramah atau komen di sidang akan menyentuh hati kita. Sebelum atau selepas perjumpaan, rakan seiman mungkin menggalakkan kita atau menjadi tempat mengadu. (Ams. 15:23; 17:17) Apabila kita bernyanyi kepada Yehuwa dengan sebulat suara, semangat kita bertambah kuat. Khususnya semasa kita berasa “bimbang dan khuatir,” kita perlu menghadiri perjumpaan agar digalakkan. Di situlah Yehuwa akan “menghiburkan dan menggembirakan” hati kita dan menyokong usaha kita agar tetap setia kepada-Nya. (Mzm. 94:18, 19) Tidakkah kita bersyukur kerana Yehuwa memelihara kita agar diselamatkan? <a><i>w12</i> 15/4 5:16-18</a></desc></text>
<text date='20-11-2014'><date>November 20, Khamis</date><script><i>Kita memantulkan kemuliaan Tuhan.—2 Kor. 3:18.</i></script><desc>Bak kata pepatah, “Bapa borek, anak rintik.” Itulah sebabnya kita tidak berasa hairan semasa orang berkata kepada seorang budak, “Kamu mirip bapamu,” atau “Kamu macam ibumu.” Lagipun, kanak-kanak cenderung meniru tingkah laku ibu bapa mereka. Bagaimana pula dengan kita? Dapatkah kita meniru Bapa kita yang di syurga? Walaupun kita tidak pernah melihat Dia, kita dapat menghayati sifat-sifat-Nya dengan mempelajari Firman-Nya, mengamati ciptaan-Nya, dan merenungkan tutur kata dan kelakuan Yesus Kristus. (Yoh. 1:18; Rm. 1:20) Dalam ibadat kita, kita harus mencerminkan sifat Pencipta. Orang Kristian terurap dan orang Kristian lain mencerminkan kemuliaan Yehuwa menerusi kerja penyebaran dan kehidupan kita. (2 Kor. 4:1) Adakah anda mencerminkan kemuliaan Yehuwa menerusi perbuatan anda serta melalui kerja penyebaran? <a><i>w12</i> 15/5 4:1-3</a></desc></text>
<text date='21-11-2014'><date>November 21, Jumaat</date><script><i>Taurat Yehuwa itu sempurna . . . memberikan kebijaksanaan kepada orang yang memerlukannya.—Mzm. 19:8.</i></script><desc>Jika Bible tidak wujud, kita hanya akan bergantung pada pengalaman sendiri. Kalau begitu kita tidak akan meraih manfaat yang digambarkan oleh penulis mazmur. Malangnya, sesetengah orang tidak lagi mencintai kebenaran Bible seperti dahulu. (Why. 2:4) Jalan hidup mereka tidak lagi menyenangkan hati Yehuwa. (Yes. 30:21) Hal itu tidak perlu berlaku kepada kita. Kita boleh mengekalkan penghargaan kita terhadap Bible dan ajaran Bible. Bible merupakan kurniaan yang penting dari Pencipta kita yang penyayang. (Yak. 1:17) Apakah yang boleh membantu kita agar lebih menghargai Firman Tuhan? Salah satu cara untuk menghargai Firman Tuhan adalah dengan memahami bagaimana Tuhan membimbing penulis Bible. Kita akan menyelidiki bukti-bukti yang menunjukkan bahawa Bible diilhami Tuhan. Hal ini akan mendorong kita untuk membaca Firman Tuhan setiap hari dan menerapkan nasihatnya.—Ibr. 4:12. <a><i>w12</i> 15/6 4:1, 2</a></desc></text>
<text date='22-11-2014'><date>November 22, Sabtu</date><script><i>Kamu tidak tahu hari ataupun waktunya.—Mat. 25:13.</i></script><desc>Hakikat bahawa kita tidak tahu bila akhir akan datang menyingkapkan apa yang tersirat dalam hati kita. Yehuwa memberi kita kebebasan untuk memilih sama ada kita mahu tetap setia kepada-Nya. Kita menyembah Yehuwa kerana kita mengasihi-Nya dan bukan hanya kerana kita mahu diselamatkan dan menerima kehidupan kekal. (Mzm. 37:4) Kita bersukacita semasa melaksanakan kehendak-Nya dan tahu bahawa Dia mengajar kita apa yang baik. (Yes. 48:17) Suatu lagi sebab kita tidak mengetahui hari dan waktunya adalah supaya kita berpeluang untuk menggembirakan hati Yehuwa. Jika kita menyembah Yehuwa kerana kita mengasihi-Nya dan bukannya kerana akhir sudah dekat atau kerana kita mahu kehidupan kekal, kita membantu Yehuwa untuk menjawab celaan musuh-Nya, Syaitan. (Ayb. 2:4, 5; Ams. 27:11) Syaitan telah membawa keperitan dan kesakitan yang besar. Jadi kita berasa gembira kerana dapat menyokong kedaulatan Yehuwa dan menolak pemerintahan Syaitan. <a><i>w12</i> 15/9 4:5, 6</a></desc></text>
<text date='23-11-2014'><date>November 23, Ahad</date><script><i>Taatilah pemimpin kamu dan turutlah perintah mereka. Tanpa mengenal lelah mereka memperhatikan kamu.—Ibr. 13:17.</i></script><desc>Sikap seorang Kristian akan diuji semasa ditegur atau kehilangan peluang khidmat tertentu. Seorang saudara muda yang suka main permainan video ganas ditegur oleh para penatua. Sedihnya, dia menolak teguran mereka. Memandangkan dia tidak memenuhi syarat Bible lagi, dia tidak dapat terus berkhidmat sebagai pembantu sidang. (Mzm. 11:5; 1 Tim. 3:8-10) Saudara itu membantah keputusan para penatua. Dia menyatakan rasa tidak puasnya kepada orang lain dan menulis banyak surat ke pejabat cawangan untuk mengkritik penatua. Dia bahkan menghasut ahli sidang yang lain agar turut berbuat demikian. Jika kita mencari alasan untuk menutupi kesalahan, kita tidak mendapat apa-apa manfaat. Sebaliknya keamanan sidang akan diancam. Maka marilah kita menganggap teguran sebagai peluang untuk belajar daripada kelemahan kita lalu menerima teguran itu dengan rendah diri.—Rat. 3:28, 29. <a><i>w12</i> 15/10 2:8, 9</a></desc></text>
<text date='24-11-2014'><date>November 24, Isnin</date><script><i>Jika kamu mengampuni orang yang bersalah terhadap kamu, Bapa kamu yang di syurga pun akan mengampunkan kesalahan kamu.—Mat. 6:14, ABB.</i></script><desc>Jika kita mahu mempunyai hubungan yang damai dengan ahli keluarga, kawan, orang lain, dan Yehuwa, kita mesti rela mengampuni semua orang, termasuk orang yang tidak seiman. Bible menunjukkan bahawa kita wajib memaafkan orang yang menyinggung perasaan kita. Mari kita lihat perumpamaan Yesus tentang seorang pegawai dan seorang raja. Raja itu membatalkan semua hutang pegawai tersebut. Namun, pegawai itu tidak mengasihani orang yang berhutang sedikit wang daripadanya lalu memenjarakan orang itu. (Mat. 18:21-34) Yesus berkata, ‘Demikianlah Bapaku yang di syurga akan memperlakukan setiap orang daripada kamu, jika kamu tidak mengampuni saudaramu dengan ikhlas.’ (Mat. 18:35) Jadi, jika kita mahu menjadi sahabat Yehuwa, kita wajib memaafkan kesilapan orang lain. <a><i>w12</i> 15/11 5:3-5</a></desc></text>
<text date='25-11-2014'><date>November 25, Selasa</date><script><i>Yehuwa tahu akan cara menyelamatkan orang salih daripada cubaan.—2 Ptr. 2:9.</i></script><desc>Katakan anda sedang mencari kerja, tetapi tinggal di tempat yang kurang peluang pekerjaan. Anda mungkin tergoda untuk menerima <i>apa-apa sahaja</i> kerja yang ditawarkan. Bagaimana pula jika pekerjaan itu bercanggah dengan prinsip Bible? Atau jika jadual pekerjaan itu menyebabkan anda tiada masa yang secukupnya untuk aktiviti Kristian dan keluarga? Haruskah anda menerima pekerjaan yang tidak sesuai kerana tidak ingin menganggur? Ingatlah, pilihan yang salah akan menjauhkan anda daripada Yehuwa. (Ibr. 2:1) Ingatlah destinasi anda. Tanyalah diri, “Apakah tujuan saya bekerja?” Jika matlamat anda bekerja adalah untuk membiayai keperluan keluarga sambil berkhidmat kepada Yehuwa, Dia pasti memberkati usaha anda. (Mat. 6:33) Yehuwa dapat membantu anda semasa anda hilang kerja atau mengalami masalah kewangan.—Yes. 59:1. <a><i>w13</i> 15/1 2:5, 6</a></desc></text>
<text date='26-11-2014'><date>November 26, Rabu</date><script><i>Hidup damai, supaya kesatuan yang diberikan oleh</i> [<i>daya aktif</i>] <i>Tuhan tetap terpelihara.—Ef. 4:3.</i></script><desc>Bagi menikmati perpaduan sejati, kita perlu menerapkan ajaran Yehuwa dan mentaati bimbingan daya aktif-Nya. Berdasarkan korban tebusan Kristus, Yehuwa telah menerima kaum terurap dan domba-domba lain sebagai orang yang adil benar. Namun, selagi kita hidup dalam sistem dunia ini, perselisihan faham akan berlaku. (Rm. 5:9; Yak. 2:23) Jika tidak, Tuhan tidak perlu menasihati kita untuk saling bersabar. Bagaimanakah kita boleh memelihara kesatuan antara rakan seiman? Kita perlu ‘sentiasa rendah hati dan lemah lembut.’ (Ef. 4:1, 2) Menurut nasihat ini, kita perlu membiarkan keperibadian sendiri dibentuk oleh daya aktif Tuhan. Apabila kita menunjukkan buah daya aktif Tuhan, kesatuan kita terpelihara. Sebaliknya, “keinginan tabiat manusia” akan menyebabkan perpecahan. <a><i>w12</i> 15/7 4:6, 7</a></desc></text>
<text date='27-11-2014'><date>November 27, Khamis</date><script><i>Kamu dapat mempertahankan diri daripada muslihat Iblis yang jahat.—Ef. 6:11.</i></script><desc>Syaitan Si Iblis membenci manusia, terutamanya penyembah Yehuwa. Sebenarnya, Syaitan sedang berperang dengan baki kaum terurap. (Why. 12:17) Mereka mengambil pimpinan dalam kerja menginjil dengan berani dan mendedahkan identiti Syaitan sebagai pemerintah dunia ini. Syaitan juga membenci “domba-domba lain” yang menyokong kaum terurap. Mereka berpeluang untuk hidup kekal sedangkan dia tidak. (Yoh. 10:16) Tidak kira sama ada kita ada harapan untuk hidup selama-lamanya di bumi atau di syurga, Syaitan merupakan musuh kita dan dia mahu kita menjadi mangsanya! (1 Ptr. 5:8) Untuk menjayakan matlamatnya, Syaitan memasang pelbagai perangkap. Dia mengelabui fikiran orang agar mereka tidak menerima berita baik dan tidak dapat melihat jerat-jerat ini. Namun, Iblis juga menjerat mereka yang menerima berita baik.—2 Kor. 4:3, 4. <a><i>w12</i> 15/8 4:1, 2</a></desc></text>
<text date='28-11-2014'><date>November 28, Jumaat</date><script><i>Berbahagialah orang yang sedar bahawa mereka memerlukan Tuhan.—Mat. 5:3.</i></script><desc>Terdapat sesetengah aspek dalam konvensyen kita yang sentiasa dinanti-nantikan. Kita menerima makanan rohani “pada waktu yang ditentukan” menerusi ceramah dan bahan bacaan baru yang membantu kita lebih memahami nubuat dan ajaran Bible. (Mat. 24:45) Terbitan baru di konvensyen boleh digunakan untuk membantu orang mempelajari kebenaran Bible. Drama Bible yang menyentuh hati mendorong tua dan muda untuk menilai niat hati sendiri dan melawan pemikiran dunia Syaitan. Ceramah pembaptisan memberi kita peluang untuk merenungkan keutamaan hidup kita dan bersukacita bersama orang yang menunjukkan bahawa mereka telah membaktikan diri kepada Yehuwa. Selama ribuan tahun, konvensyen telah menjadi sebahagian daripada ibadat sejati. Konvensyen membantu umat Yehuwa bersukacita dan tetap setia kepada-Nya pada waktu kesusahan. <a><i>w12</i> 15/9 5:14,</a><a>&#160;18, 19</a></desc></text>
<text date='29-11-2014'><date>November 29, Sabtu</date><script><i>Kota itu</i> [<i>Yerusalem</i>] <i>akan direbut, atau ditawan.—Za. 14:2.</i></script><desc>“Kota itu” melambangkan Kerajaan Mesias. ‘Warganegaranya’ merupakan golongan kaum terurap yang masih di bumi. (Flp. 3:20) Walaupun bilangan umat Tuhan tidak banyak, dan mereka dianiaya dan dicaci oleh musuh pada Perang Dunia Pertama, ibadat sejati tidak dapat dilenyapkan. Terdapat golongan terurap yang tetap setia. Seperti yang dinyatakan oleh Zakharia, merekalah ‘penduduk yang selebihnya yang tidak akan dipindahkan dari kota itu.’ Serangan yang dinubuatkan Zakharia berterusan. (Why. 12:17) Hal itu terbukti benar semasa Perang Dunia Kedua. Teladan kaum terurap yang tetap setia membantu hamba Tuhan yang lain untuk terus bertahan apabila menghadapi penganiayaan yang mungkin datang daripada saudara mara, rakan sekerja, mahupun rakan sekolah yang tidak seiman.—1 Ptr. 1:6, 7. <a><i>w13</i> 15/2 3:4-7</a></desc></text>
<text date='30-11-2014'><date>November 30, Ahad</date><script><i>Ikutilah ajaran benar yang telah aku ajarkan kepadamu.—2 Tim. 1:13.</i></script><desc>“Ajaran benar” terkandung dalam Bible. (1 Tim. 6:3) Sebuah lakaran boleh memberi kita gambaran tentang sesuatu. Begitu juga, “ajaran benar” memberi kita gambaran mengenai apa yang dikehendaki oleh Yehuwa daripada kita. Langkah pertama adalah untuk memperoleh pengetahuan. Pengetahuan ini membantu kita untuk membina iman. Walaupun kita sudah dibaptis, kerohanian kita patut terus maju. Oleh itu, pengetahuan dan iman kita juga harus terus bertumbuh. (2 Tes. 1:3) Kita mungkin membuat kemajuan dengan pesat sewaktu kita mula-mula belajar Bible dan dibaptis. Namun, pada tahun-tahun berikutnya, pertumbuhan rohani kita mungkin tidak begitu ketara. Pengetahuan dan iman kita masih perlu bertumbuh sehingga kita “menjadi matang” seperti Kristus.—Ef. 4:13. <a><i>w13</i> 15/3 3:7-9</a></desc></text>
<text date='01-12-2014'><date>Disember 1, Isnin</date><script><i>Ya Tuhan, aku datang untuk melakukan kehendak-Mu.—Ibr. 10:7.</i></script><desc>Dalam doa ini, Yesus telah mempersembahkan dirinya kepada Tuhan untuk menggenapi segala nubuat tentang Benih yang dijanjikan, termasuk nubuat bahawa Syaitan akan “mematuk tumitnya.” (Kej. 3:15, NW) Tiada manusia lain yang pernah menawarkan diri untuk memikul tanggungjawab seberat ini. Tuhan mengumumkan dari syurga bahawa Dia yakin sepenuhnya pada Yesus. (Luk. 3:21, 22) Yesus telah menepati janjinya. (Mat. 5:37) Dia tidak membenarkan apa-apa untuk mengalihkan perhatiannya daripada kerja menyebarkan berita baik dan menjadikan orang muridnya. (Yoh. 6:44) Kata-kata berikut membuktikan bahawa Yesus telah menepati janjinya: ‘Melalui [Yesus], Tuhan sudah mengatakan “Ya” kepada semua janji-Nya.’ (2 Kor. 1:20) Yesus menetapkan teladan yang terbaik kerana dia telah menepati janjinya kepada Yehuwa. <a><i>w12</i> 15/10 4:3, 4</a></desc></text>
<text date='02-12-2014'><date>Disember 2, Selasa</date><script><i>Percayalah kepada Yehuwa dengan sepenuh hatimu. Jangan bergantung kepada pengertianmu sendiri.—Ams. 3:5, ABB.</i></script><desc>Para penatua diberikan tanggungjawab untuk menangani salah laku dalam sidang Kristian. Saudara-saudara ini tidak memiliki semua pengetahuan seperti Tuhan. Tetapi mereka berusaha untuk membuat keputusan yang selaras dengan garis panduan Bible dan dibimbing oleh daya aktif-Nya. Oleh itu, keputusan yang dibuat selepas berdoa kepada Yehuwa akan mencerminkan pandangan-Nya. (Mat. 18:18) Jika para penatua mendapati bahawa seorang pendosa sudah bertaubat, adakah anda akan memaafkan dan memperlihatkan kasih terhadapnya? Dalam situasi sebegini, kita harus setia kepada Tuhan. (2 Kor. 2:5-8) Hal ini sememangnya tidak senang jika orang itu telah menyakiti anda atau ahli keluarga anda. Tetapi percayalah pada Yehuwa dan cara Dia menangani situasi itu. Dengan demikian, anda akan bertindak dengan bijak dan sudi mengampuni orang lain. <a><i>w12</i> 15/11 5:16, 17</a></desc></text>
<text date='03-12-2014'><date>Disember 3, Rabu</date><script><i>Adakah Tuhan itu Tuhan orang Yahudi sahaja? Tentu tidak. Dia Tuhan orang bukan Yahudi juga!</i>—<i>Rm. 3:29, ABB.</i></script><desc>Di Israel kuno, orang bukan Israel yang hidup di kalangan mereka tidak diberikan hak-hak tertentu. Namun orang Israel perlu bersikap hormat dan adil terhadap mereka. Orang asing meraih manfaat daripada pergaulan mereka bersama bangsa Israel. Hal ini menunjukkan pandangan Yehuwa terhadap orang asing menerusi ayat harian di atas. Selepas termeterainya perjanjian baru antara Tuhan dengan sidang Kristian terurap, hubungan istimewa antara Tuhan dengan bangsa Israel telah berakhir. Satu bangsa baru yang dipanggil Israel milik Tuhan telah muncul. (Gal. 6:16) Paulus menjelaskan bahawa dalam bangsa baru ini, ‘Lenyaplah perbezaan antara orang bukan Yahudi dengan orang Yahudi, orang bersunat dengan orang yang tidak bersunat, orang asing, abdi, dan orang bebas. Kristuslah segala-galanya dan dia bersatu dengan mereka semua.’ (Kol. 3:11) Maka, boleh dikatakan bahawa sidang Kristian tidak mempunyai orang asing. <a><i>w12</i> 15/12 4:2-4</a></desc></text>
<text date='04-12-2014'><date>Disember 4, Khamis</date><script><i>Tidak seorang pun dapat menjadi hamba Tuhan dan juga hamba kekayaan.—Mat. 6:24.</i></script><desc>Tidak salah untuk memiliki wang atau berniaga. (Pkh. 7:11, 12; Luk. 19:12, 13) Tetapi, “sikap mencintai wang” akan menjauhkan kita daripada Yehuwa. (1 Tim. 6:9, 10) ‘Kekhuatiran hidup’ atau sikap terlalu risau tentang keperluan harian akan membantutkan kerohanian kita. Begitu juga dengan “keinginan untuk hidup mewah,” kepercayaan bahawa kekayaan dapat membawa kegembiraan dan perlindungan. (Mat. 13:22) Jika kita terlalu mementingkan wang, kita mungkin digoda untuk melakukan perkara yang salah. (Ams. 28:20) Sesetengah orang yang ingin cepat kaya membeli tiket loteri atau melibatkan diri dalam skim piramid. Mereka turut mengajak orang lain dalam sidang untuk menyertai mereka. Yang lain pula terumpan dengan pelaburan yang menjanjikan pulangan yang luar biasa lumayan. Janganlah membenarkan ketamakan menyebabkan anda tertipu. Jika ada tawaran yang terlalu sukar untuk dipercayai, janganlah segera mempercayainya. <a><i>w13</i> 15/1 3:11, 12</a></desc></text>
<text date='05-12-2014'><date>Disember 5, Jumaat</date><script><i>Banyak juga penguasa percaya kepada Yesus. Tetapi kerana mereka takut orang Farisi, mereka tidak berani mengakui Yesus.—Yoh. 12:42.</i></script><desc>Bukankah lebih baik jika para penguasa itu tidak terlalu mementingkan pendapat orang Farisi? Pada permulaan aktiviti penyebarannya, Yesus menjelaskan mengapa banyak orang tidak akan menerima dan beriman kepadanya. (Yoh. 5:39-44) Bangsa Israel menunggu kedatangan Mesias selama ratusan tahun. Semasa Yesus mula menginjil, sesetengah orang mungkin sedar bahawa masa kedatangan Mesias yang dinubuatkan oleh Daniel sudah tiba. Beberapa bulan sebelum itu, semasa Yohanes Pembaptis menginjil, banyak yang ‘tertanya-tanya sama ada Yohanes itu Penyelamat yang diutus oleh Tuhan.’ (Luk. 3:15) Tetapi, apabila Mesias tiba, guru-guru agama tidak menerimanya. Mengapa? Yesus memberitahu mereka, ‘Bagaimanakah kamu boleh percaya kepadaku, jika kamu mencari pujian daripada sesama kamu sendiri? Kamu tidak berusaha untuk mencari pujian daripada Tuhan yang Esa.’ <a><i>w13</i> 15/2 4:6, 7</a></desc></text>
<text date='06-12-2014'><date>Disember 6, Sabtu</date><script><i>Kita akan menyembah dan mentaati Yehuwa, Tuhan kita selama-lamanya.—Mi. 4:5.</i></script><desc>“Menyembah dan mentaati” Yehuwa melibatkan tiga hal. Pertama, kita harus menyebarkan nama Yehuwa kepada orang lain, kerana hanya ‘orang yang berseru kepada Yehuwa akan diselamatkan.’ (Rm. 10:13) Kedua, kita harus mencerminkan sifat-sifat Yehuwa, terutamanya sifat kasih. (1 Yoh. 4:8) Ketiga, kita harus mematuhi piawaian-Nya yang adil benar dan tidak melakukan apa-apa yang mengaibkan nama suci Bapa kita. (1 Yoh. 5:3) Adakah anda bertekad untuk “menyembah dan mentaati” Yehuwa selama-lamanya? Kita telah memilih untuk mengenal Yehuwa. Kita berbangga menyandang nama-Nya dan menjadi umat-Nya. Mazmur 9:11 menyatakan bahawa orang yang mengenal nama Yehuwa akan yakin pada-Nya dan Tuhan tidak akan meninggalkan mereka. Maka kita tidak perlu takut akan masa depan kerana janji ini pasti digenapi. <a><i>w13</i> 15/3 5:16-18</a></desc></text>
<text date='07-12-2014'><date>Disember 7, Ahad</date><script><i>Tuhan memperlakukan semua orang dengan sama rata. Sesiapa yang menghormati Tuhan dan berbuat apa yang benar, diterima oleh Tuhan, walau apa pun bangsanya.</i>—<i>Kis. 10:34, 35, ABB.</i></script><desc>Memandang rendah pada bangsa lain ialah sikap yang tidak sopan dan merupakan pandangan yang salah. Buku <i>The Races of Mankind</i> menyatakan, “Seperti yang dikatakan Bible, semua bangsa merupakan saudara.” Adik-beradik mungkin berbeza, tetapi mereka tetap saudara. Orang Israel kuno menikmati hubungan yang istimewa dengan Tuhan menerusi perjanjian Hukum Musa. Walaupun orang bukan Israel yang hidup di kalangan mereka tidak diberikan hak-hak tertentu, orang Israel perlu bersikap hormat dan adil terhadap mereka. Begitulah seharusnya sikap kita terhadap orang asing. Prasangka atau perasaan perkauman tidak sekali-kali dibenarkan wujud di antara orang Kristian sejati. <a><i>w12</i> 15/12 4:1, 2</a></desc></text>
<text date='08-12-2014'><date>Disember 8, Isnin</date><script><i>Berusahalah sebaik-baiknya untuk mendapat pujian daripada Tuhan, seperti seorang pekerja yang tidak malu dengan pekerjaannya.—2 Tim. 2:15.</i></script><desc>Kita boleh mengambil iktibar daripada kisah silam sendiri, tetapi janganlah terbelenggu olehnya. Jadi usahlah risau tentang masa lampau, sebaliknya berfikirlah tentang sekarang dan masa depan. Seraya kesengsaraan besar mendekat, kita tidak mahu khuatir dengan persoalan seperti: “Mungkinkah saya dapat melakukan lebih dalam khidmat Yehuwa dahulu? Mengapakah saya tidak merintis semasa ada peluang dahulu? Apakah yang menghalang saya daripada menjadi pembantu sidang? Adakah saya telah mencuba sedaya upaya untuk mengenakan keperibadian baru? Adakah saya akan diterima ke dalam dunia baru Tuhan?” Kita tidak mahu dirundung kekhuatiran akibat perkara yang tidak dilakukan. Sebaliknya kita mahu memeriksa diri dan memastikan bahawa kita menyembah Yehuwa dengan sepenuh hati sekarang supaya tidak menyesal pada kemudian hari. <a><i>w13</i> 15/1 4:13, 14</a></desc></text>
<text date='09-12-2014'><date>Disember 9, Selasa</date><script><i>Firman-Mu selalu benar.—Yoh. 17:17.</i></script><desc>Dalam bahasa asal Bible, perkataan bagi “kebenaran” boleh merujuk kepada sesuatu yang sah, merupakan fakta, boleh dipercayai, benar, dan betul. Yehuwa telah memelihara kebenaran sejati dan membantu kita untuk mendapat lebih pengetahuan tentang kebenaran. (2 Yoh. 1, 2) Pemahaman kita mengenai kebenaran semakin jelas kerana “kehidupan orang baik bagaikan terbitnya matahari, kian lama kian cerah sehingga hari pun terang.” (Ams. 4:18, <i>ABB</i>) Sudah tentu, kita bersetuju dengan Yesus yang berdoa kepada Tuhan dan menyatakan ayat harian di atas. Firman Tuhan mengandungi ‘berita baik yang benar,’ iaitu semua ajaran yang dipercayai oleh orang Kristian. (Gal. 2:14) Apakah ajaran-ajaran tersebut? Kebenaran tentang nama Yehuwa, kedaulatan-Nya, korban tebusan Yesus, pembangkitan, dan Kerajaan Tuhan. <a><i>w13</i> 15/2 1:17, 18</a></desc></text>
<text date='10-12-2014'><date>Disember 10, Rabu</date><script><i>Berdoalah dan mintalah kepada Tuhan apa yang kamu perlukan.—Flp. 4:6.</i></script><desc>Semasa kita dilanda kesusahan, bertekadlah untuk merenungkan perkara-perkara yang patut dipuji. (Flp. 4:6-9) Dengan bantuan Yehuwa, kita dapat bertahan tanpa membenarkan kesusahan menyandung kita. Beberapa orang Kristian telah berhenti menyembah Yehuwa kerana ketidaksempurnaan orang lain. Perbezaan pendapat mengenai hal yang berkaitan dengan hati nurani telah menyandung mereka. (1 Kor. 8:12, 13) Jika kita tersinggung, adakah kita akan berasa kecewa dan meninggalkan kebenaran? Walaupun kita memiliki alasan untuk berasa tersinggung, Bible memperingatkan orang Kristian untuk tidak menghakimi, tetapi mengampuni orang lain. (Luk. 6:37) Jika anda tersandung, tanyalah diri, “Adakah saya menghakimi orang lain mengikut pandangan saya sendiri? Adakah saya akan meninggalkan kebenaran hanya kerana ketidaksempurnaan rakan seiman?” Kasih kita kepada Yehuwa dapat membantu kita untuk tidak tersandung oleh ketidaksempurnaan orang lain. <a><i>w13</i> 15/3 1:18, 19</a></desc></text>
<text date='11-12-2014'><date>Disember 11, Khamis</date><script><i>Jika kamu saling mengasihi, semua orang akan tahu bahawa kamu pengikut-pengikutku.—Yoh. 13:35, ABB.</i></script><desc>Sebagai pengikut Kristus dan Saksi-Saksi Yehuwa, kita mesti saling mengasihi. Yesus berkata bahawa itulah tanda orang Kristian sejati. Namun, kasih kita tidak terhad kepada persaudaraan kita sahaja. Kita semua boleh dan patut menunjukkan kasih kepada mereka yang tidak seiman. Tuhan telah memberi kita kurniaan yang berharga—pengetahuan tentang kebenaran. Sebagai hamba, kita wajib memberitahu orang lain tentang pengetahuan itu. (Mat. 28:19, 20) Jika kita mengasihi orang, kita akan memberitahu mereka tentang kebenaran. Yehuwa tahu bahawa keadaan setiap orang berbeza, dan apa yang mampu dilakukan oleh setiap orang dalam aktiviti penyebaran juga berbeza. Yang penting, kita harus berusaha dengan <i>sedaya upaya.</i> Dengan ini, kita dapat menunjukkan kasih dan sikap rela berkorban terhadap Tuhan dan orang lain. <a><i>w12</i> 15/12 2:11,</a><a>&#160;13, 14</a></desc></text>
<text date='12-12-2014'><date>Disember 12, Jumaat</date><script><i>Orang yang telah mati tidak tahu apa-apa pun.—Pkh. 9:5.</i></script><desc>Orang Yahudi sudah mengetahui tentang keadaan orang mati. Tetapi, apabila kerajaan Yunani memerintah Yehuda dan Siria, kerajaan ini menggalakkan rakyat untuk menerima agama dan budaya orang Yunani. Akibatnya, orang Yahudi mula mempercayai ajaran palsu bahawa jiwa manusia tidak boleh mati dan akan diseksa di alam lain. Walaupun Ayub tidak mempunyai Alkitab, dia tahu kebenaran tentang kematian. Dia sedar bahawa Yehuwa ialah Tuhan pengasih yang mempunyai keinginan untuk membangkitkannya. (Ayb. 14:13-15) Abraham juga percaya pada pembangkitan. (Ibr. 11:17-19) Jelaslah mereka percaya bahawa jiwa boleh mati, dan bukannya hidup di alam lain. Selain itu, adalah mustahil untuk membangkitkan seseorang yang tidak boleh mati. Daya aktif Tuhan tentunya membantu Ayub dan Abraham untuk memahami keadaan orang mati dan beriman terhadap pembangkitan. <a><i>w13</i> 15/2 2:12-14</a></desc></text>
<text date='13-12-2014'><date>Disember 13, Sabtu</date><script><i>Jika orang Israel bertanya, “Siapakah namanya?” Apakah yang harus aku katakan kepada mereka?—Kel. 3:13.</i></script><desc>Musa sudah lama mengenali nama Tuhan, jadi mengapakah dia masih menanyakan soalan ini? Sebenarnya, dia ingin lebih mengenali <i>Tuhan yang menyandang nama itu.</i> Musa ingin meyakinkan bangsa Israel bahawa Tuhan akan menyelamatkan mereka. Bangsa Israel telah menjadi hamba untuk waktu yang lama dan mereka mungkin meragukan kuasa Yehuwa untuk membebaskan mereka. Malah, sesetengah orang Israel mula menyembah dewa dewi Mesir! (Yeh. 20:7, 8) Bagaimanakah Yehuwa menjawab soalan Musa? Sebahagian daripada kata-kata-Nya berbunyi, “Inilah yang mesti engkau katakan kepada mereka, ‘Dia yang menyebut diri-Nya AKU sudah mengutus saya kepada kamu.’” Hal ini bererti bahawa Yehuwa boleh menjadi apa sahaja yang diperlukan untuk memenuhi tujuan-Nya.—Kel. 3:14, 15. <a><i>w13</i> 15/3 5:4, 5</a></desc></text>
<text date='14-12-2014'><date>Disember 14, Ahad</date><script><i>Yonatan . . . mula mengasihi</i> [<i>Daud</i>] <i>seperti dia mengasihi dirinya sendiri.—1 Sam. 18:1.</i></script><desc>Yonatan, anak sulung Raja Saul bakal mewarisi takhta. Namun, semasa Yehuwa melantik Daud sebagai raja, Yonatan menghormati keputusan Tuhan dan ‘meyakinkan Daud bahawa Tuhan melindungi dia.’ Dia sanggup membahayakan nyawa sendiri untuk mempertahankan Daud di hadapan Saul. Lelaki yang setia ini berkata kepada Daud, ‘Engkaulah yang akan menjadi raja Israel dan aku akan mendapat kedudukan di bawahmu.’ (1 Sam. 20:30-34; 23:16, 17) Selepas kematian Yonatan, Daud telah menggubah sebuah lagu untuk meratapi pemergian sahabatnya yang dikasihi. (2 Sam. 1:17, 26) Yonatan tidak pernah mengubah kesetiaannya. Dia tunduk kepada kedaulatan Yehuwa dan menyokong Daud yang diurapi-Nya. Hari ini, kita patut rela menyokong saudara-saudara yang dilantik untuk mengambil pimpinan.—1 Tes. 5:12, 13; Ibr. 13:17, 24. <a><i>w12</i> 15/4 2:8, 9</a></desc></text>
<text date='15-12-2014'><date>Disember 15, Isnin</date><script><i>Tuhan akan memberkati kamu, jika kamu dengan tabah menanggung perlakuan yang tidak adil kerana kamu tahu akan kehendak Tuhan.—1 Ptr. 2:19, ABB.</i></script><desc>Kebanyakan orang bujang yang mahu menyenangkan hati Tuhan memilih rakan seiman sebagai teman hidup. Walaupun begitu, masalah yang tidak terduga mungkin timbul. Selepas berkahwin, seorang teman mungkin mengalami masalah mental yang serius atau disingkirkan. Apakah yang patut dilakukan oleh seorang Kristian jika perkahwinannya tergugat? “Haruskah saya terus berusaha untuk menyelamatkan perkahwinan saya?” anda mungkin bertanya. Keputusan ini terletak dalam tangan anda. Namun, anda tidak patut berputus asa kerana ikatan perkahwinan anda sedang terlerai. Ramai saudara saudari terus mengekalkan hati nurani yang murni walaupun mereka menghadapi masalah perkahwinan. Tuhan menghargai usaha mereka. (1 Ptr. 2:20) Seorang Kristian yang berikhtiar untuk menyelamatkan perkahwinannya boleh berasa yakin bahawa Yehuwa akan membantunya melalui Firman dan daya aktif-Nya. <a><i>w12</i> 15/5 2:10, 11</a></desc></text>
<text date='16-12-2014'><date>Disember 16, Selasa</date><script><i>Aku nampak seekor binatang lain.—Why. 13:11.</i></script><desc>Yohanes mendapat penglihatan mengenai binatang buas bertanduk dua yang suaranya seperti suara naga. Apakah yang dilambangkan oleh binatang aneh ini? Dua tanduknya melambangkan kuasa gabungan. Binatang ini melambangkan kuasa Inggeris Amerika yang memainkan peranan berbeza. (Why. 13:11-15) Binatang buas bertanduk dua ini ‘menyuruh orang membuat’ sebuah patung binatang buas. Yohanes menulis bahawa patung binatang buas ini akan muncul, hilang, dan bangkit semula. Binatang ini mewakili sebuah organisasi yang disokong oleh kuasa Inggeris Amerika. Organisasi ini bertujuan menyatukan semua kerajaan di bumi. Semasa Perang Dunia I, organisasi ini dikenali sebagai Liga Bangsa-Bangsa. Semasa Perang Dunia II bermula, organisasi ini hilang dari pentas dunia. Pada masa itu, hamba-hamba Yehuwa telah pun mengisytiharkan bahawa organisasi itu akan bangkit semula. Tepat seperti yang telah dinubuatkan dalam buku Wahyu, patung binatang buas ini bangkit semula sebagai Pertubuhan Bangsa-Bangsa Bersatu.—Why. 17:8. <a><i>w12</i> 15/6 2:12, 13</a></desc></text>
<text date='17-12-2014'><date>Disember 17, Rabu</date><script><i>Dari timur ke barat, nama Yehuwa harus dipuji.—Mzm. 113:3, ABB.</i></script><desc>Selepas kematian para rasul, sidang Kristian masa awal mula tercemar. (2 Tes. 2:3-7) Guru-guru palsu mula memeluk tradisi Yahudi dengan tidak menggunakan nama Tuhan. Tetapi, adakah Yehuwa membenarkan nama-Nya lenyap begitu sahaja? Tidak! Kita mungkin tidak tahu cara tepat menyebut nama Tuhan, tetapi nama-Nya terpelihara. Selama ratusan tahun, nama Tuhan terdapat dalam pelbagai terjemahan Bible dan juga dalam tulisan para cendekiawan Bible. Tahun 1931 merupakan tahun yang sangat penting bagi umat Tuhan. Sebelum itu, mereka dikenal sebagai Pelajar Bible Antarabangsa. Tetapi pada tahun itu, mereka mula menyandang nama Saksi-Saksi Yehuwa. (Yes. 43:10-12) Mereka mengumumkan kepada dunia bahawa mereka bangga untuk menjadi “umat yang digelar dengan nama Tuhan” dan memuliakan nama itu.—Kis. 15:14, 17, <i>NW.</i> <a><i>w13</i> 15/3 5:14, 15</a></desc></text>
<text date='18-12-2014'><date>Disember 18, Khamis</date><script><i>Orang yang bergantung kepada kekayaan akan jatuh.—Ams. 11:28.</i></script><desc>Jika kita ‘mengutamakan Pemerintahan Tuhan dan melakukan kehendak-Nya,’ Yehuwa akan memberkati usaha kita untuk memperoleh keperluan harian. (Mat. 6:33; Ef. 4:28) Dia tidak mahu kita risau tentang wang atau tertidur di Dewan Perjumpaan kerana bekerja terlalu keras. Namun, banyak orang di dunia percaya bahawa dengan mencari banyak wang, masa depan mereka terjamin dan mereka dapat menikmati kesenangan hidup pada kemudian hari. Mereka turut mendesak anak mereka untuk berbuat demikian. Yesus menunjukkan bahawa pandangan tersebut tidak munasabah. (Luk. 12:15-21) Kita mungkin diingatkan tentang Gehazi yang berpendapat bahawa dia dapat bersikap tamak sambil mempunyai hubungan yang baik dengan Yehuwa. (2 Raj. 5:20-27) Ya, dengan berharap pada simpanan, pelaburan, atau keupayaan sendiri untuk mendapat wang, kita seperti berharap pada “Iblis yang menguasai dunia ini.”—2 Kor. 4:4; 1 Tim. 6:17. <a><i>w13</i> 15/1 3:13,</a><a>&#160;15</a></desc></text>
<text date='19-12-2014'><date>Disember 19, Jumaat</date><script><i>Tuhan sentiasa memperhatikan orang yang melakukan kehendak-Nya, Dia sentiasa mendengarkan doa mereka.—1 Ptr. 3:12.</i></script><desc>Hubungan yang erat dengan Yehuwa tidak dapat dijalin dalam masa yang singkat. Masa dan usaha diperlukan untuk mengenal dan mengasihi Yehuwa. Oleh itu, berusahalah bersungguh-sungguh untuk membaca Firman-Nya setiap hari. Doa yang tulus dan pergaulan yang baik diperlukan untuk bertumbuh secara rohani. (Mal. 3:16) Seperti seorang bapa yang pengasih, Yehuwa mendengar sewaktu kita meminta bantuan. Oleh itu, “berdoalah senantiasa.” (Rm. 12:12) Kita tidak dapat mengekalkan kematangan rohani tanpa bantuan Tuhan. Tekanan sistem dunia ini terlalu berat bagi kita untuk menanggungnya sendiri. Jika kita berhenti berdoa, kita seperti memotong bekalan tenaga daripada Tuhan yang tidak pernah berat hati untuk menghulurkan bantuan. Adakah anda berpuas hati dengan mutu doa anda, ataupun adakah anda dapat memperbaiki mutu doa anda?—Yer. 16:19. <a><i>w13</i> 15/3 3:11, 12</a></desc></text>
<text date='20-12-2014'><date>Disember 20, Sabtu</date><script><i>Bukit Zaitun akan terbelah dua oleh lembah yang luas.</i>—<i>Za. 14:4.</i></script><desc>Maka, apakah yang dilambangkan oleh “Bukit Zaitun di sebelah timur Yerusalem”? Bagaimanakah bukit itu akan “terbelah dua”? Dalam bahasa asal Bible, Yehuwa merujuk kepada kedua-dua belah bukit itu sebagai “bukit-bukit-Ku.” Mengapa? (Za. 14:5) Dalam Bible, bukit boleh mewakili kerajaan atau pemerintahan. Selain itu, berkat dan perlindungan juga dikaitkan dengan bukit Tuhan. (Yes. 11:9; 25:6, 7) Jadi, Bukit Zaitun melambangkan pemerintahan Yehuwa yang merupakan Pemerintah Berdaulat alam semesta. Apakah yang dimaksudkan dengan ungkapan, “Bukit Zaitun akan terbelah dua”? Hal ini bermaksud bahawa Yehuwa mendirikan pemerintahan yang kedua, iaitu Kerajaan Mesias dengan Yesus Kristus sebagai Raja. Oleh sebab kedua-dua pemerintahan ini milik Yehuwa, Dia merujuk kepada kedua-dua bukit ini sebagai “bukit-bukit-Ku.”—Za. 14:4, 5, <i>NW.</i> <a><i>w13</i> 15/2 3:8, 9</a></desc></text>
<text date='21-12-2014'><date>Disember 21, Ahad</date><script><i>Persahabatan yang buruk merosakkan akhlak baik.—1 Kor. 15:33.</i></script><desc>Mari kita bincangkan beberapa ayat. “Aku tidak bergaul dengan orang yang tidak berguna; aku tidak berhubungan dengan orang yang berpura-pura.” (Mzm. 26:4, <i>ABB</i>) “Orang yang bergaul dengan orang bijak akan menjadi bijak; orang yang bersahabat dengan orang bodoh akan celaka.” (Ams. 13:20, <i>ABB</i>) Apakah pengajaran penting yang boleh kita peroleh daripada ayat-ayat tadi? (1) Yehuwa ingin kita memilih sahabat dengan cermat. Dia ingin melindungi kita secara moral dan rohani. (2) Sahabat kita boleh mempengaruhi kita untuk melakukan yang baik atau yang buruk. Itulah lumrah hidup. Cara ayat-ayat itu ditulis menunjukkan bahawa Yehuwa ingin mencapai hati kita. Bagaimana? Ayat-ayat tadi menyatakan kebenaran yang asas dan bukannya perintah seperti “engkau dilarang . . . ” Yehuwa seolah-olah berfirman, “Inilah hakikatnya. Apakah pilihanmu? Apakah yang tersimpan dalam hatimu?” <a><i>w12</i> 15/7 2:11, 12</a></desc></text>
<text date='22-12-2014'><date>Disember 22, Isnin</date><script><i>Hati manusia tidak dapat difahami oleh sesiapa; hati manusia lebih licik daripada segala-galanya, dan penyakitnya terlalu parah.—Yer. 17:9, ABB.</i></script><desc>Pandangan anda terhadap seks dan perkahwinan adalah penting. Sebelum masuk kebenaran, sesetengah orang mungkin menerima hubungan sejenis, menganggap bahan lucah sebagai hiburan yang tidak berbahaya, dan berfikir bahawa perzinaan dan perceraian merupakan hal peribadi. Tetapi, rakyat Kerajaan Tuhan belajar untuk mengikis sikap mementingkan diri serta berfikir tentang kesan tindakan mereka. Walaupun banyak orang Kristian dulu hidup tidak bermoral, mereka sekarang memandang seks dan perkahwinan sebagai anugerah Tuhan. Mereka menghargai piawaian Yehuwa dan tahu bahawa orang yang sengaja melakukan perbuatan seks yang tidak bermoral tidak layak menjadi warganegara Kerajaan Tuhan. (1 Kor. 6:9-11) Mereka juga sedar bahawa hati manusia licik. Mereka bersyukur kerana Yehuwa memberikan amaran yang membantu mereka mengekalkan piawaian moral yang tinggi. <a><i>w12</i> 15/8 2:9</a></desc></text>
<text date='23-12-2014'><date>Disember 23, Selasa</date><script><i>Pada hari-hari terakhir akan timbul banyak kesusahan.—2 Tim. 3:1.</i></script><desc>Sesetengah orang yang tidak percaya kepada Tuhan khuatir bahawa dunia akan dimusnahkan akibat suatu bencana global. Oleh itu, mereka berfikir, “Marilah kita makan minum dan bersuka-suka, kerana esok kita akan mati.” (1 Kor. 15:32) Sebaliknya, kita tidak takut dan tidak mementingkan diri. (Ams. 18:1) Kita mengutamakan Yehuwa dan rela mengorbankan masa, tenaga, serta segala yang kita miliki untuk menginjil. (Mat. 16:24) Kita berasa gembira kerana berkhidmat kepada Tuhan dan membantu orang mengenali-Nya. Orang di dunia Syaitan akan membenci dan menganiaya kita. (Yoh. 15:19; 16:2) Tetapi, kita tidak akan putus asa. Sebaliknya kita akan menghampiri Yehuwa dan mempunyai hubungan yang lebih akrab dengan-Nya.—Yak. 1:2-4; 4:8. <a><i>w12</i> 15/9 4:7,</a><a>&#160;9</a></desc></text>
<text date='24-12-2014'><date>Disember 24, Rabu</date><script><i>Berkahwinlah dengan salah seorang anak perempuan Laban.—Kej. 28:2.</i></script><desc>Yakub segera mematuhi bapanya, Ishak dan meninggalkan keluarganya di Kanaan. Dia mungkin berseorangan semasa melakukan perjalanan sejauh ratusan kilometer ke Haran. (Kej. 28:10) Yakub mungkin tertanya-tanya, “Berapa lamakah perjalanan saya? Adakah saya akan disambut dengan baik oleh bapa saudara saya? Adakah saya akan menemui isteri yang menyembah Yehuwa?” Hal-hal ini mungkin dikhuatiri Yakub, Yehuwa muncul dalam mimpi Yakub dan berkata, “Ingatlah, Aku akan melindungi engkau dan menolongmu ke mana sahaja engkau pergi, lalu Aku akan membawa engkau kembali ke negeri ini. <i>Aku tidak akan meninggalkan engkau</i> sehingga Aku sudah melakukan segala sesuatu yang Kujanjikan kepadamu.” (Kej. 28:15, <i>ABB</i>) Kata-kata ini pasti telah meyakinkan dan melegakan hati Yakub! Bolehkah anda bayangkan perasaan Yakub yang sudah lama menunggu untuk melihat bagaimana Yehuwa akan menepati janji-Nya? Jika anda telah meninggalkan keluarga untuk berkhidmat di negara lain, anda tentu memahami perasaan Yakub. Sudah pasti, anda juga mendapati bahawa Yehuwa menjaga anda. <a><i>w13</i> 15/3 4:6, 7</a></desc></text>
<text date='25-12-2014'><date>Disember 25, Khamis</date><script><i>Apakah yang harus saya lakukan, tuan?—Kis. 22:10</i></script><desc>Itulah kata-kata ikhlas Paulus, yang pada masa itu dikenali sebagai Saulus, kepada Tuan Yesus yang muncul kepadanya dalam suatu penglihatan. Yesus mahu Saulus berhenti menganiayai orang Kristian. Hasilnya, Saulus bertaubat, dibaptis, dan menerima tugas istimewa untuk mengisytiharkan berita baik kepada orang daripada pelbagai bangsa. Paulus telah menginjil dengan bersemangat di Asia Kecil dan Eropah serta menubuhkan dan melawat banyak sidang. Paulus sering kali memanggil Yesus “Tuan.” (Kis. 22:6-16; 2 Kor. 4:5; 2 Tim. 4:8) Tidak seperti sesetengah orang yang memanggil Yesus ‘Tuan, Tuan’ tetapi tidak menurut kata-katanya, Paulus mematuhi Yesus sehingga akhir hayatnya. (Luk. 6:46) Seperti Paulus, semua orang yang memanggil Yesus “Tuan” patut menepati janji mereka. <a><i>w12</i> 15/10 4:5, 6</a></desc></text>
<text date='26-12-2014'><date>Disember 26, Jumaat</date><script><i>Batsyeba mendapati dirinya hamil, lalu dia mengirim khabar tentang hal itu kepada Raja Daud.—2 Sam. 11:5.</i></script><desc>Menurut Hukum Musa, Daud dan Batsyeba mesti dihukum mati kerana berzina. Namun, Yehuwa berbelas kasihan terhadap mereka. (Im. 20:10) Satu lagi sebab yang mungkin mendorong Yehuwa untuk memaafkan dosa Daud adalah kerana Daud menunjukkan belas kasihan terhadap Saul. (1 Sam. 24:5-8; 2 Sam. 12:13) Yesus menjelaskan bahawa Yehuwa akan melayan kita sepertimana kita melayan orang lain. ‘Jangan hakimi orang lain, supaya Tuhan tidak menghakimi kamu juga,’ kata Yesus. ‘Tuhan akan menghakimi kamu sebagaimana kamu menghakimi orang lain. Sukatan yang kamu gunakan untuk menghakimi orang lain akan digunakan oleh Tuhan untuk kamu.’ (Mat. 7:1, 2, <i>ABB</i>) Tidakkah anda berasa lega kerana Yehuwa akan memaafkan dosa kita, termasuk dosa-dosa yang serius seperti perzinaan dan pembunuhan? Dia akan berbuat demikian jika kita <i>suka mengampuni, mengakui dosa,</i> dan <i>mengubah sikap buruk</i> kita. Ya, Tuhan akan memaafkan orang yang <i>bertaubat secara ikhlas.</i>—Kis. 3:19, 20. <a><i>w12</i> 15/11 4:9, 10</a></desc></text>
<text date='27-12-2014'><date>Disember 27, Sabtu</date><script><i>Abraham disebut sahabat Tuhan.—Yak. 2:23.</i></script><desc>Tuhan berjanji bahawa menerusi Abraham dan keturunannya, <i>semua</i> bangsa di dunia akan diberkati. (Kis. 3:25) Walaupun Abraham tidak melihat penunaian janji itu, dia tetap percaya pada Tuhan. Lebih daripada separuh hayatnya, Abraham dan keluarganya hidup berpindah-randah. Sepanjang masa itu, dia tetap menjadi sahabat Yehuwa. Walaupun Abraham tidak tahu bila harapannya akan menjadi kenyataan, kasih dan kesetiaannya kepada Yehuwa tidak pernah pudar. Dia tetap berfokus, dan tidak menjadi penduduk <i>tetap</i> di mana-mana negeri. (Ibr. 11:14, 15) Alangkah baiknya teladan Abraham! Kita patut menirunya dengan tidak terlalu mementingkan harta benda, kedudukan, atau kerjaya. Kita menantikan masa depan yang jauh lebih baik. <a><i>w12</i> 15/12 4:7-9</a></desc></text>
<text date='28-12-2014'><date>Disember 28, Ahad</date><script><i>Aku akan memuji nama Yehuwa, dan umat-Nya akan memberitakan kebesaran-Nya.—Ul. 32:3.</i></script><desc>Kebanyakan gereja Kristian enggan menggunakan nama Tuhan. Contohnya, pendahuluan sebuah Bible menyatakan, “Penggunaan nama Tuhan yang esa . . . memang tidak sesuai untuk digunakan dalam gereja Kristian.” (<i>Revised Standard Version</i>) Saksi-Saksi Yehuwa pula berbesar hati untuk mengisytiharkan dan memuliakan nama Tuhan. (Yes. 43:10) Kita bangga untuk memahami makna dan pentingnya penyucian nama itu. (Mat. 6:9) Mengenal nama Tuhan bukan sekadar mengetahui perkataan “Yehuwa” sahaja. Hal ini termasuk mengetahui reputasi, sifat-sifat, tujuan, serta cara Dia berurusan dengan umat-Nya yang tercatat dalam Bible. Seraya Yehuwa menggenapi tujuan-Nya, Dia telah memperkenalkan diri-Nya secara beransur-ansur.—Ams. 4:18. <a><i>w13</i> 15/3 5:1-3</a></desc></text>
<text date='29-12-2014'><date>Disember 29, Isnin</date><script><i>Kami bukanlah penguasa imanmu, . . . kamu dapat berdiri teguh kerana imanmu.—2 Kor. 1:24, NW.</i></script><desc>Paulus tahu bahawa sidang di Korintus menyembah Tuhan bukan kerana Paulus ataupun orang lain, tetapi kerana mereka beriman kepada Tuhan. Dia yakin bahawa mereka ialah orang Kristian yang setia dan ingin melakukan perkara yang betul. Jadi, Paulus tidak perlu dan tidak ingin mengawal iman mereka. (2 Kor. 2:3) Hari ini, para penatua percaya bahawa saudara saudari mereka beriman dan mempunyai motif yang baik semasa berkhidmat kepada Tuhan. (2 Tes. 3:4) Para penatua bukanlah penguasa yang membuat peraturan yang tegas untuk ahli sidang. Sebaliknya, mereka bergantung pada prinsip Bible dan mengikut arahan daripada organisasi Yehuwa.—1 Ptr. 5:2, 3. <a><i>w13</i> 15/1 5:3</a></desc></text>
<text date='30-12-2014'><date>Disember 30, Selasa</date><script><i>Mereka lebih suka dipuji oleh manusia daripada dipuji oleh Tuhan.—Yoh. 12:43, ABB.</i></script><desc>Kita mungkin lebih mementingkan penghormatan manusia berbanding penghormatan Tuhan. Kita boleh mengambil contoh cahaya. Alam semesta kita penuh dengan cahaya. Adakah anda mengingati masanya apabila anda memandang ke langit yang dipenuhi dengan ribuan bintang? “Bintang-bintang pun mempunyai keindahannya.” (1 Kor. 15:40, 41) Tetapi, kita sukar untuk melihat bintang-bintang itu sekiranya kita berada di kota atau bandar raya. Mengapa? Adakah hal ini disebabkan cahaya lampu di jalan, stadium, atau bangunan lain lebih kuat dan cantik daripada cahaya bintang? Tidak! Hal ini berlaku kerana cahaya di kota itu lebih dekat dengan kita dan mengganggu penglihatan kita. Begitu juga, penghormatan manusia dapat menyebabkan penghormatan Yehuwa menjadi kurang penting bagi kita. <a><i>w13</i> 15/2 4:6,</a><a>&#160;8, 9</a></desc></text>
<text date='31-12-2014'><date>Disember 31, Rabu</date><script><i>Dari hatilah timbul fikiran jahat, yang menyebabkan seseorang membunuh, berzina, berbuat cabul, merompak, memberikan kesaksian palsu, dan memfitnah.—Mat. 15:19, ABB.</i></script><desc>Seorang Kristian yang tidak memiliki hati yang peka mungkin melakukan perzinaan atau perbuatan cabul. Jika dia tidak ingin bertaubat, dia boleh kehilangan perkenan Tuhan selama-lamanya. Biarpun dia tidak melakukan perbuatan salah itu, dia mungkin membenarkan keinginan yang salah bertumbuh dalam hatinya. (Mat. 5:27, 28) Oleh itu, adalah penting untuk menyelidiki hati sendiri. Semasa anda berbuat demikian, adakah anda mendapati bahawa anda mempunyai perasaan yang tidak wajar terhadap seseorang yang berlawanan jantina? Adakah anda perlu membuang keinginan itu? Begitu juga, walaupun seorang Kristian tidak “membunuh,” dia mungkin berasa marah terhadap rakan seiman sehingga mula membencinya. (Im. 19:17) Tidakkah dia seharusnya berusaha untuk membuang perasaan ini daripada hatinya?—Mat. 5:21, 22. <a><i>w13</i> 15/3 2:13, 14</a></desc></text>
</es>